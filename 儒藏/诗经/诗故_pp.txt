钦定四库全书     经部三
诗故         诗类
提要
【臣】等，谨按诗故十卷明朱谋，防撰谋防字郁仪，宁献王七世孙以中尉摄石城王府事事迹具明史，诸王传中，是书，悉以小序首句为主畧同苏辙诗传之例，而防用旧説攷证之大防宗法，汉学故与朱子集传，往往异同，其以故为名意，葢有取也，中间偶立异，説如以小星为，御入直，以斯干为成王，营洛周公所赋之类，虽未免失之穿凿，然其学有根柢，故参考互证，往往能自出新意，不为陈，因蹈袭之论，终非空言，説经者所得而相拟矣，乾隆四十二年三月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
钦定四库全书
诗故卷一       明 朱谋防 撰
周南者何？岐周之风也，诗六义有风雅颂而无南，此何以称南风之南也，八风寒燠异徳升降殊情，不为振掉，则为凄戾，唯南风祥和鬯达，长养万物，有岂乐而无怫郁，文王岐周之化，实象之，故不称风而称南也，召公分陜矣，何以称南？其化同也，造王业之本，莫如周南成王业之效，莫如召南，故大胥鼓南而鼓钟，以雅以南有防哉。
闗雎后妃之徳也何以言徳广嫔御厚国本也，国本莫重于嗣续妇，徳莫难于不妬，太姒能求庶女于窈窕，侧陋之间，广为则百，斯男之地，厥徳又何加焉？雎鸠，王雎亦谓之鹗，大小如鸱，深目，目上骨露幽州，名之曰鹫，亦名白鷢，不类鳬鹥也，此鸟鸷而善渔，每得隈，潭隩渚，輙盘飞云际，哀鸣求类，而后下集焉，非为其有别也，窈窕，犹言防窱，谓穷巷深闺，淑女之所在，非幽闲贞静之説也荇菜叶紫茎白，脆美可茹，其叶始卷而渐开，黄花六出，今人不复采取第，名之曰猪莼，闗雎一诗，初非难説而毛韩齐鲁各立异义，良由辨物未明，比兴失所，守师説者愈精愈逺愈索愈疎，三百五篇，用是不复得其故矣。
葛覃后妃之本也，何以言本内教之所由立也，太姒位乎正嫡，广求庶妾，并处宫中，不有所以教之，得无安于怠荒乎？蚕桑者，后夫人之所有事而葛枲细务，则庶妇之职也，太姒身率絺绤，服之无斁，蚕桑可知矣言告师氏太姒，自宁其亲也薄，汚薄澣归宁，父母语庶妾也，示之勤俭，教之孝思，非政本乎？萋萋状，葛之始苗，莫莫状，葛之成就，莫莫云者，诞节之谓，非茂密也，私者亲体之衵服，衣则泄，暑之常衣，非燕服袆衣之谓也。
卷耳后妃之志也，何志乎志逺人也丈夫有事四方，无所庸忧，文王则患在羑里，祸有靡测，是以徬徨不安，永懐无已耳，序乃谓求贤审官，不几侵公事已乎！
樛木后妃逮下也，何逮乎？能以恩意接下，使不自塞也，上之临下，志于威严，则其情不通，志于妬忌，则其生不遂，能忠能恕，上下泰然，乐可知矣。葛生山谷间，附木而起，长二三丈，藟亦葛类，又名巨苽，本草所谓千歳藟也，葛藟得托，樛木以遂其生，比庶妾，因后妃而进御，所谓乐只福履，则颂祷之词耳。
螽斯后妃子孙众多也，非也。众妾相安，相乐之词也，螽类有五，在尔雅，此土螽也，其种独蕃，秋冬之际，千百为羣，飞集田野絶不相害，非以股鸣者，振振，言其众盛，非仁厚之谓。
桃夭，后妃之所致也。非也，后妃荅樛木也，凡木美实者未必美，华即华美矣，不能早实唯桃华，丰艳，三年以上，便能作实以比众，妾年少色好，又宜子也，大学传曰：宜其家人，而后可以教国人，非君夫人能教国乎？
兔罝后妃之化也，非也，文王之化也，文治于岐，四方无侮寝，甲止戈，武夫无所效，其用相与优，防田野从事，罝罔以销磨，其壮心焉，曰：干城曰好仇曰，腹心计其才也，以此才而野处，若深惜之，实为国家治平喜矣，兔道为迒，往来有常，所谓中逵，自是兔迒非九达之逵也。
芣苢后妃之美也，非也，周民室家，乐完聚也，无征戍则民安，其业室家，无复离析，死亡之忧，所当恤者，产难而已，采芣，苢宜产也，治平之象，溢于言表矣，此其所以为风乎？
汉广徳广所及也，孰及之文徳及之也岐周处西北，而江汉实在其南，文徳被乎南国，南国之君，思欲奉戴犹畏，纣之暴虐，有不敢先赋，此以见志曰：乔木曰防女，喻文徳之可歆艳，非犯礼妄求之説也错薪也，楚也，蒌也，皆可刈之物也，以错薪，翘翘秀起，姑欲待其黄落，但刈楚及蒌而已，喻惜名分，不欲先去纣也，孰能先我归周，我当秣其马而从其后矣。
汝坟道化行也。曷行之行？东诸侯也，东诸侯服文徳而朝周者，必由汝坟而西，故遵汝坟者，往见伐其条枚，今则伐其条肄，计已经年，而始一来感，其聘问之旷也，既见君子，不以旷而弃我，又私喜矣，唯是王室，虐如燬，不遑宁息，故有旷也，敢贰心哉？文王三分天下有二于汉广，汝坟而见之，言妇人能闵君子者，何足以语此，楚人谓火曰燥，吴人曰：齐人曰：燬此称王室，如燬，则齐语矣，故知为东诸侯之词。
麟之趾闗雎之应也，曷应之成王业者应之也。周南闗雎以至桃夭，家之齐兔罝，芣苢国之治，汉广汝坟，则天下其将平矣，然而大统未集，文王即世，向非武王，周公继述厥志，王业何由而成乎？麟神物也，世不槩，有以比公子，公孙不世出之，贤圣耳，曰子曰孙，曰族举，皆贤圣非一，故称振振。
召南
鹊巢夫人之徳也，夫人始来，于何见徳乎于其能，将侄娣俱来也，古者诸侯一娶九女二国，媵之以侄娣，是尝有挟忌心，不与侄娣，偕行者矣，此夫人独能将之，故作者乐歌，其事焉。鹊工为巢，绸缪巩固，喻君夫人，有国有家，鸠拙于巢，或托鹊巢而乳子，则侄娣自喻也，传谓鸤鸠均壹之徳以比夫人，殆不然哉！
采蘩，夫人不失职也，何以不失职，祀以其时也，祭有禴，有烝烝，以进品物，禴，以荐新味，南国歳味莫先于蘩，孟春芽始数寸，香脆可珍，碧叶白防故谓皤蒿物，虽微而敬荐之，可谓能修常事矣，被者祭服之通名，少牢馈食，主妇被裼衣侈袂，荐自东房，是其事也。传以被为首饰，笺又改被为髲，何其凿邪？
草虫大夫妻能以礼自防也，夫妇，一体也逺离之久感时相念，情之正也，何必谓其以礼自防乎？草虫者，蜻蛚寒螀之总名，张衡所谓大火流，草虫鸣是已，阜螽，即周南所谓螽斯也，草虫喓喓，阜螽，趯趯，深秋候也。采薇采蕨，季春候也，秋暮而往，春暮未还，道里悠逺吉防莫卜，是以用忧，岂感物而兴，男女之思乎？
采苹，大夫妻能循法度也，何循乎法度，善其能教女也，昏义，古者妇人先嫁三月，教之公宫，祖庙已毁，教之于宗室，教以妇徳妇言妇容，妇功，教成祭之，牲用鱼，芼用苹藻，所以成妇顺也，此采苹藻，以芼鱼也，奠于宗室，牖下教成之祭也，不举其物而举所芼，贵躬采也，曰：季女大夫之妻之女也。
甘棠美召伯也，何美乎？为其分，陜能奉王政，以正诸侯，使强不陵弱，众不暴寡，江汉之间，附庸小国，实赖之以安焉，故托喻甘棠，蔽芾之及物以志感，岂听讼棠下之説乎？
行露召伯，听讼也，此非也。嫠妇执节，不贰之词也，唯野田草莱之区，乃多行露，唯鳏夫嫠妇乃有速狱之婚，録是诗者，明露屋草茅，习俗亦美也，多露沾濡之可厌，我常夙夜，谓其可厌矣！喻洁已之有素也，雀无角而穿屋，鼠无牙而穿墉，犹我未尝许嫁，妄致我于狱讼耳。
羔羊鹊巢功致也，此序非也，南国大夫能节俭也，诸侯狐裘，大夫羔裘，士羊裘制也，此宜羔裘而羊裘，以是知其能，俭服羊裘，而委蛇自适，无不足之色，以是知其能节，古者五羊而成一裘，百里大夫五羖见称，即其事矣，紽緎皆五，知其皮之五也。羔裘之直，敌数羊裘，以尚节俭，故宁羊裘。
殷其雷，劝以义也，此士妻之词也，按周制，大行人司仪，上士八人，中士十六人，下士三十二人，小雅偕偕士子朝夕从事是已，曰振振者，众词也，从者非一，我所懐之人可少休矣！何为独劳王事乎？雷无形象，犹有声响可求，不在山南，则在山北，君子行役，顾不知所向往，盖伤之也。
摽有梅男女之及时也，非实男女也，处士乐及明时，效用也。月令，孟夏賛桀俊遂贤良，行爵出禄，必当其位故徴聘之典行焉，梅实陨落，正其候矣，此时束帛之典不及，必且后时矣，故托士女相求以明志。
小星惠及下也，非及下也，御入直，居寝之词也，古者王公临事则有瞽史之道，居寝则有暬御之箴，莫非贤也，贤者在事，故能安命而述职，言列宿在天，小大异象，王臣从政，贵贱有等，才有贤否，位有崇卑，各尽其职而已，参昴，以喻大臣，小星则自拟也，列星之中，唯北斗参昴，最为着见，夏小正于参，昴之伏见也，屡书之入直者，因所见而兴词，唯其入直，居寝，是以抱衾与裯，岂贱妾进御之谓乎？
江有汜，美媵也，何美乎？以其不克与嫡偕行，能待命于国，无贰志也，水已决去而复入者为汜，岐流为渚，别出为沱，汜也，渚也，沱也，媵自喻也，言江水同源，尚然有汜，有渚有沱，我自它国来媵，宁能必其与嫡夫人偕往乎不怨，不以而犹望其悔悟之萌，可谓厚矣。
野有死麕，恶无礼也，非无礼也，嘉其亦犹行古之道也，上古昏嫁，以丽皮为礼，此以白茅包束麕，鹿则丽皮之遗俗也，诱之云者，丽皮导，其来聘之礼也。称尨吠，知为山谷，野鄙之氓也，士以茅束丽皮而来，女则施衿结缡，而往畧繁礼尚真，淳宛然，羲皇上世之风矣。二南之诗，有美而无刺，其述风化事行，往往在乎景象之间，不因言语文字而尽之，学诗者所当知焉，俗儒不通，斯防至，谓此诗为淫奔而欲删之，如其愚，如其愚。
何彼秾矣！美王姬也，非美王姬也，美武王之能以女下嫁于齐也，唐棣之华，翩其反而语其能下降也，故以兴王姬之肃雝焉，桃李异色同时并盛，故以兴王姬，齐子两贵之相当，丝纶皆钓，具丝以取小鱼，纶以致大鱼，各有宜也，唯齐侯之子，乃足上当平王之孙耳，始周公未定，諡法之时，于文考，或称平王，或称宁王，毛传释平王为文王是矣，彼平王宜臼，齐侯诸儿，乌足以汚召南邪王姬适齐实，昉乎此，帝乙归妹之例也。故谨存之。
驺虞鹊巢之应也。非应鹊巢也，记仁爱之及庶物也，古者春獀夏苗，秋狝冬狩，一以除田害，一以讲武事，葭蓬之茁，则春獀矣，葭蓬记其时豝，豵之五记，其物一发而罢，记其仁，驺也，虞也，记其官，吁嗟乎者，隠痛之词也，呼驺虞，所以止杀也，天子不合围，诸侯不揜，羣五豝而取一焉，明不揜羣也，六驺羣驺，事在左传？山虞泽虞，属在地官七驺，咸驾着之，月令驺虞之为官也显矣，而毛传遽为白虎黒文之説夫白虎黒文尔雅释兽所不载，岂其然乎？
诗故卷一
钦定四库全书
诗故卷二       明 朱谋防 撰
邶、鄘，卫，商纣畿内地也，自纣城而北，谓之邶，其南谓之鄘，邶鄘以东，谓之卫始，武王克商，封纣子武庚为殷后，而使管叔，蔡叔，霍叔往监之，是为三监，武王崩，武庚叛，周公讨三叔而诛之，更建邶，鄘；卫，而分治其地，卫则康叔是已邶，鄘之封莫可考，厥后亦并于卫，故邶鄘之诗，皆卫诗也，仲尼録诗，宜若可没，邶鄘矣，然必存之，存三监也，存三监，所以存殷也，武庚之诛，仲尼所不予，故存邶鄘，以致意焉。
柏舟言仁人而不遇也，所谓仁人庄姜是已，奚必顷公之世乎？耿耿者伏枕终夕，如有所闻也。棣棣者自反之词，威仪棣棣，自反而有礼也，愠处忧戚之间，记称忧斯愠愠，斯戚是已，以怒训愠，则悮矣，微者亏也，谓日食也，庄公失道反常，如日亏其明，非嫡庶之喻。
緑衣庄姜之伤己也，既失位，嬖妾得以相陵也，是诗前二章，以緑衣比嬖人，后二章以絺绤，自比命数之凉，薄緑兮丝兮，当作絺兮绤兮，传写之譌也，章法则然。
燕燕庄姜送归妾也。孰为妾？陈女戴妫是也。燕之往来必双，故曰燕，燕其飞也，一上一下，故曰：颉之颃之言于戴妫，在昔兴居，未尝或离，如双燕然，今当长别，能勿悲乎！任以应物，言塞渊以处己言缜密，无所失之谓塞，静定能鉴物之谓渊，淑慎其身，先君之思，皆朂词也，云淑慎者犹曰：善自珍摄耳。
日月庄姜伤己也，非伤己也，伤州吁之乱，卫也，吁弑君，簒立敢为悖逆，不复名分之，畏知其终不能定卫矣，日盈月亏，昼夜代明，自古而然，以喻君臣名分之有定也，方其作逆，我尝以是教戒之，终不我听，奈之何哉？
终风庄姜伤己也，非伤己也，伤州吁之，当见讨也，暴风终日，拔木飞砂，乱常甚矣，喻其弑逆之事也，异常之风，非雨不解，曀曀其隂虺虺其雷，将雨之候矣，喻州吁之，将见讨也，我以正而教戒之，彼第谑浪，笑傲以应之，如是之人，其能免乎？寤言不寐，忧之，以废寝也，愿言则嚏，愿言则懐谓我有所感悟，愿与之言也，岂宰丑莅杀之，谋既已闻之，庄姜乎？
撃鼓怨州吁也，踊跃用兵，言州吁之志也，不我以归，忧败亡也，爰居爰处，据兵车而言也。车恃马以行，马之既丧败可知矣。败则亡于林下，而尸之，邲之战，赵旃弃车而走，林者是也。死生契，濶夫妻始焉，约与偕老之契，甚濶逺也今迫死亡濶逺之契不我展矣，偕老之言，不我信矣。
凯风美孝子也，寡母不安其室，七子，自责以讽之，干母之蛊矣，棘心棘栽之，始则生穉弱之名也，至于薪则材成矣，黄鸟鹂也，睍睆当作睆睆，羽毛光华，貌传写之误也。韩诗传作简简，黄鸟例可推矣。
雄雉刺卫宣公也，宣公不恤国事，军旅数起，男女怨旷之词也，雉性妬垄，防疆飞不越，域其髙不过丈修三之雄雊，雌应两相依也，君子独从役逺去其存其亡，杳不可知，曾斯雉之不如矣，瞻彼日月朔，朢盈亏者，凡几见矣，道虽云逺亦可来矣！百尔君子，何其不知徳行而我君子独以徳行见用乎？然徳行又岂难知哉？若能不忮不求，则无往而不可适矣。
匏有苦叶，刺卫宣公也，宣公烝于夷姜，生急子事，载左传，纵欲渎伦甚矣，故国人亟举，悖理乱伦者，反覆以刺之，匏为腰舟，所以利渉也，方其有叶之时，济渡之水，正深矣，垂带而渉曰厉，渉之浅也，褰裳而渉，曰揭渉之深也？今曰深则厉，浅则揭，何其悖哉！雄雉雊，而雌应之常也，济之方盈，以舟不以车理也，今曰以车济盈，以雌求雄，得非反常乖理之举乎？昏礼用雁，何也？以其夕则水宿，旦则云飞，秩然有序，不乱伦也，今烝庶母而生子，谓之何哉？招招舟子以济处方深，不可徒渉也，一舟所济，非一人，故曰：卭须我友，安得犯险，徒渉以取覆败乎！
谷风刺夫妇之失道也，盖贤妇见弃于夫之词也，采葑菲者，用其叶而存其根须，其叶之复生也，今并根而去之，无复生理矣，是妇必以无子见去，故为是言，非谓客貌之衰也，方舟泳防，喻其治家之曲折得宜，匍匐救丧，喻其供亿之无所缺乏，昔育字误，当曰：昔者恐育鞠末章，不念昔者可证，有洸有溃，言其诀去，如水之流，不可复反也，既诒我，肄斩絶之辞也，肄与汝坟之肄同，塈与蔇通左传，犹惧不蔇，谓始至也。
式微黎侯，寓卫其臣，劝之归也，中露露中，言无芘覆，但露宿也，泥中，犹言涂炭，言无安宅也。
旄丘，责卫伯也，黎侯为狄所迫，去而寓卫，久不得归，黎大夫责望之词也，晋景公灭赤狄数，其弃仲章，而夺黎氏地，事在卫穆公时，则知黎之寓卫，在成穆间矣，叔兮伯兮，谓同姓之诸侯，狐裘蒙戎，则谓黎侯也，不得于卫，而属望诸侯，亦可悲矣！琐尾流离之义，当如朱传。
简兮刺不用贤也，简兮简兮，择才之精也，方将万舞仅用之为籥师也，以俣俣之貌，如虎之力，在前上处，宜观表而知里矣，乃卒事之际，公但锡以一爵与煇，庖阍寺无异，何其无知？人之鉴哉！是以思西周庸庸祗，祗之君耳，籥但三孔，左手以三指，抑扬而吹之，郭训是已榛者，木下小栽，非栗属也，苓即苓耳，非大苦也。皆在逺难可详察之物。
泉水，卫女思归也，泉水即卫之百泉，泉在卫北，淇在卫南北髙南下，故泉水趋淇，喻已思归宗国也，瑕者过差之词，不瑕有害？犹言不甚害义也，隋志邢州内丘县，有干言山，内丘在卫东北，邶地也，故附之邶诗。
北门刺仕，不得志也，非刺也。録贤大夫也，斯人既典国政，复从王事，亦重臣矣。而曰终窭且贫，室人交谪，其廉洁之守干济之才，存乎言词之表矣，无所怨望，唯命是安，得非贤乎敦厚也，谓厚有所加，及也。
北风刺虐也，非刺虐也，异姓之臣违乱也，北门，盖同姓大夫，国虽危乱，义不可去，此则异姓而仕卫者也。道不行，言不用，第有亟去耳，风雪交作之际，莫不闭藏奥室，今则相与冲冒而去，知其亟于违乱耳，是尚可以虚徐邪狐者，妖兽鬼之所乗乌者鬼雀鸣，则凶咎所见，无非二物，喻在朝者皆不祥之人也。
静女刺时也，何刺乎？刺淫奔也，曰：静女曰：彤管男悦，女之词也，夫淫奔密约，而他人歴歴言之其恶，宁可揜乎？内则妇事舅姑，左佩刀砺觽，燧右佩箴，管所谓彤管，即所佩之箴，管耳牧者，圉人所居，荑则芳洁之物。
新台刺卫宣公也新台之役，莫不非议，虽执土木之人，犹能泚然而愧，况卫君乎？河水弥弥，喻其淫佚，汚浊之可厌也，籧篨戚施，胥臣所称八疾之二，皆人所弃者。
二子乗舟思伋夀也泛泛其景，言二子逐流而去，无复形，景来归也，养养，犹言怏怏，愤郁不平之意始焉，犹望其能来，不瑕有害？则决其已死。
鄘
柏舟共姜自誓也
墙有茨，卫人刺其上也，宣公烝于夷，姜而生伋，公子顽通乎宣姜，而生戴公，文公宜乎中冓之言，不可道矣。茨谓茅之有次第者，所以覆墙也，梓材称既勤垣墉，其涂塈茨，即是茨矣，毛传朱传并谓蒺藜，何其谬哉！中冓，犹言中垢宫中垢秽之行也，欲雅言之，故变垢称冓。
君子偕老，刺宣姜也，副者，覆首之饰，编髪为之笄以连副珈以饰笄，唯后夫人得有之，翟谓贯珠为翟，以冠副笄之上，非刻缯以饰衣也，承以鬒髪象揥其可知已，如山如河，如天如帝，皆谓威仪庄严，可敬惮也，目中白处，曰：晳，眉上广处，曰：顔扬其目，则晳见而顔，动是贵倨之状，有是威严，举国皆尊，仰之奈何？甘心汚秽，以自辱乎？斯言外意也。
桑中刺奔也，沬即妹邦朝歌以北之地也，唐盖北方蔬属，故毛传以为菜名，非兔丝也，唐也，葑也，麦也，皆易求之物，喻孟姜，孟弋求之，易许也，桑中蚕妾之所聚，上宫楼阁之通名，始通好于桑中，终成欢于上宫耳，姜齐女也，弋莒女也，庸则鄘女其邑人也。
鹑之奔奔刺，宣姜也，奔奔，犹言贲贲，鹑盛气而怒也，彊彊，鹊有定偶，不相乱也，鹑性妬淫，两雄相见，必盛气而鬭鹊，则传枝而孕，初不以形接也，此刺惠公不能防闲其母，使公子顽得通之耳。
定之方中美，卫文公也，卫懿公为狄所灭，文公继之，徙居楚丘，务材训农，通商惠工，卫人悦而歌，诵其事焉。作宫作室，土木大兴，即通商惠工之事矣，树之榛栗，椅；桐，梓、漆，务材也，夙驾桑田，训农也，星言夙驾，戴星而驾也，也人犹言此人谓劝农之倌也，不独劝农者，秉心塞渊，谨于奉职，即牧马之校，亦咸得其人，故所牧之马，騋而牝者，至于三千，极言蕃庶耳。
蝃蝀止奔也，非止奔也，敬教乎内也，文公惩卫之难，由乎纵欲亡礼，故为是诗使瞽史朝夕讽诵于宫闱之内，以示教戒焉，阳蕴于上隂蒸于下二气交搆而为雨，阳蕴已解隂蒸未已则折而为虹霓，朝谓之隮，暮谓之蝃蝀，是地气之淫也，冥漠，若无眹兆，倐尔成形，人皆得而指之，以喻男女暧昧之事，终不可揜也，借令纵欲之人，不耻淫奔，独不为性命，惜乎礼所谓命以防欲是已。
相鼠刺无礼也，非刺也。文公劝学也，鼠有齿而无牙，窃食偷生，不能大害，见人犹生，畏心似有廉耻，节俭之尚在位者窃位，尸居肆欲无厌，不以礼度自检，有愧于鼠矣。人而无止，正谓止足之分，非容止也。
干旄美好善也，非好善也，文公授方任能，国人歌其事也。鸟隼曰旟，大夫之旃也，画鸟隼于帛，谓之干旟，注旄牛尾于干首，谓之干旄，析夏翟之，羽以为緌，谓之干旌，实一物也，素丝者，御马之辔也，辔有六，曰四，曰五变，文叶韵耳，言大夫乗是车马建是干旄，出入都鄙尊显，光赫矣不审，以何者？嘉谟嘉猷，入告我君于内乎？
载驰许穆夫人闵宗国也
卫
淇奥，美武公之徳也卫武公九十有五，犹箴儆于国，而宾之初筵，抑抑威仪，皆其所自，儆之诗恱礼好文，可槩见矣。河朔无竹，淇澳独产，故其诗曰：籊籊竹竿，以钓于淇，非王刍也，淇之，緑竹猗猗，以兴武公特禀异气而生也，有切磋琢磨之功，乃后有琇莹，防弁之饰，两章后先相应耳，瑟兮僴兮者，恂栗也，赫兮咺兮者，威仪也；所谓恂栗者，战战兢兢，制节谨度之谓也，所谓威仪者，临民以庄，尊其瞻视之谓也，如金如锡，语其知柔，知刚也，如圭如璧，语其能，圆能方也，车箱，而上髙三尺三寸，横一木谓之式，自式而上，二尺二寸，复横一木谓之较，古人立乗凭较有所致敬，则俯而凭，式自式而上，得较，故曰重较大夫过二人，则式国君，唯式宗庙，余无所式矣，登车而倚重，较易于矜严者也，武公则寛绰其容，欢宴而至，戏谑易生，陵侮者也，武公则以礼自检，是皆刚柔，方圆之相济者也。
考槃刺庄公也，非刺庄也，美遯世者之无闷也，考者寻讨之，义槃谓乐也，古言考槃，犹今言寻乐耳，或涧或阿，或陆无往而不适，或寤而言，或寤而歌，或寤而宿，无适而不独自以明遯世之志，专一也，薖与輠通，刘向别録所谓炙毂，輠髠是也。轴以运车輠，以脂轴两者皆进退，自得之喻，非寛大盘桓之説。
硕人闵庄姜也，非闵也，盖述庄姜始自齐来，适卫也，锦衣褧襜，夫人嫁服也，手如柔荑，语指之秀而锐也，肤如凝脂，语肌肤之白而泽也，领如蝤蛴，语项之白而延也，齿如瓠犀，语齿之白而齐也，螓蝉之小而有文者，螓首语额之，方广蛾眉，语眉之曲，秀孽孽，字韩诗，作防训长貌朅，字韩诗，作桀训健也。
氓刺时也，何刺乎？刺淫奔者失身也，抱布贸丝，知所诱者，鄙夫也，子无良媒知未嫁也乗垝垣而以贿迁知，窃藏逾墙，以相从也，三歳食贫，贿尽而厌弃之也，兄弟咥笑，知见弃而返于家也，淇岸隰泮，则总角相奔信誓之词也，里女失教，不有其躬，终见弃黜，悔恨何及？孔子録之所以昭世戒者深矣。
竹竿，卫女思归也，淇流广大，故多舟楫之嬉，女伴羣出纵观，相与巧笑而佩玉，盖若江南观竞渡者，述卫俗也，思卫者，发乎情也，以逺兄弟父母，为嫌者止乎礼义也，此竹竿所以见録乎？
芄兰刺惠公骄而无礼也，非骄而无礼也，刺其纵母之欲无制彊，解难之才也，芄兰生荚支，出于叶间，垂之有如觽状，其叶亦颇似韘韘，以挽彊觽以解结，各成其用，芄兰徒有形似耳，喻惠公徒有国而无威严，以制子顽也，容兮遂兮，容忍不防，使得遂其恶也。
河广宋襄公母归于卫，而思宋也，一苇杭之谓河，方冰时，布一束之苇，便可履之而度，非用芦苇渡水也，今辽左氷结布苇度，车马犹然，崇者峻极之谓不崇朝，言不极一朝之久也。
伯兮刺时也，郑康成以为卫宣公从王伐郑，时诗然郑在卫南，即不得言，自伯之东矣，若文公以后，徙居楚丘，卫又偏在东北，无所事于东矣，岂东备山戎，东胡之属故尔。久役乎首疾，犹言疾首也，谖草忘忧之草，即鹿葱也，言不得此草，忧不能忘，是以使我心痗耳。
有狐刺时也，何所刺伤贫困也，狐性多疑，当河氷初合，未肯即度，必伏踆岸下，审无流澌之声，乃始度焉，此云狐垂尾而在淇，梁大寒之候将至矣，彼之子者，终窭且贫，无衣无褐，何以卒歳乎？此我所以用忧也。
木美，齐桓公封卫也，非美桓也，盖刺苞苴之礼，公行也，木木桃木李，皆刻木为果，以充笾实者，物至微矣，报以琼琚，琼瑶琼玖，而犹若有歉焉，又为逊顺之词以导之，政以贿成，有如此。
诗故卷二
钦定四库全书
诗故卷三       明 朱谋防 撰
王
黍离闵宗周也，何以闵闵东迁之失谋也，西周政令，所以能行乎诸侯者，非徒文武成康之徳亦以地势险固，足食足兵，可以东制诸侯之命耳，幽王虽死，骊山犬戎无盘据，丰鄗之理，乃因一败遽尔东迁，有识之士于其行也，痛悼失图，故赋此诗，黍稷离离，下垂而硕犹有忧者，中心思惟而倾其首也，陈平深忧，吕氏之乱，陆贾入坐而平，不见贾，是其验矣，非故宫庙尽为禾黍之场也。
君子于役，刺平王也，非刺平也，伤周弱也，西周之世，大夫非无行役也，出有四牡，皇华之劳，入有杕杜鱼丽之燕，人皆以为盛典，而宠荣之也，逮夫东迁，政在诸侯，而天子之公卿大夫奔走聘问，无有宁歳昔时燕劳之典废矣，大夫之妻赋此，而孔子録之正，以伤周室之日微耳，不知其期，曷至哉？七言通为一句。
君子阳阳闵周也，非闵周也，君子为贫而仕，卑官也，所谓卑官，则籥师也，房者，俎也，王公立饫，则有房烝，鲁颂亦称笾豆大房，万舞洋洋，盖房俎籥舞，俱在堂下，故曰：招我由房，非路寝之房也，敖者燕舞之位，乐记所谓缀兆是矣。
扬之水刺平王也
中谷有蓷闵周也，非闵周也，凶年饥馑，女子自伤困穷，不能赒其母家也，蓷名茺蔚，亦名益母，因举益母而知其为念母家，因遇人之艰难，而知其为女子也，昔曾子覩益母而兴悲，殆有感于是诗乎？
兔爰闵周也，非闵周也，君子哀时命也，兔狡于避祸，雉拙于自免，二物小大相等，故古人并举之，内则雉兔皆有芼，孟子雉兔者往焉，是也。兔以喻小人，雉以自喻，爰爰缓意，谓能以狡自缓其死也。
葛藟王族，刺平王也，非刺也。讽王亲其族类，以自立也，郑伯朝周，王不礼焉，周桓公谏曰：我，周之东迁，晋，郑焉依，善郑以劝来者，犹惧不蔇，况不礼焉，郑不来矣，葛藟之讽，殆为是乎？
采葛惧防也，葛善攀附萧艾，并善芜秽，皆喻小人之党也，好防之人丑正恶直，唯依阿鄙贱之是近，故我一日不见，遽已相忘，不啻三月，三歳之久矣。
大车刺周大夫也，非刺周大夫也，商者之妇，寄其夫也，周之地狭，民众多贾齐，鲁、梁、楚，仰机利而逐末业，轻去家室，其妻重于改适，故赋此寄焉，大车牛车任载者，非大夫车也，毳衣毛褐，将车者之服，非毳冕也，我见毳衣之人，数将牛车而来，子独不归，疑弃我矣，我欲他奔，犹畏子之或来，有所不敢，唯誓死以待之，此其俗犹有足称者焉。
丘中有麻思贤也，非思贤也，商者荅大车也，子言我久不归，资生无所，然丘园之中，有麻可绩，有麦可食，有李可殽也，凡此三物，足以留子，我亦将施施而来，与子共之矣，贻我佩玖者感其异室，同穴之誓，宝重其言，如琼玖之可佩服也，録此二诗，见周俗忠厚，尚礼有如此。
郑诗二十一篇，始武庄终，忽突皆国事也，其它亦多贤人，君子之词，而宋世之儒误释放，郑声一语，遂去小序，尽以淫奔目之，夫诗非声也，声非诗也，措诸文词，是为诗被诸管弦音律，是为声，郑音好滥而淫志者，故仲尼放之，岂缁衣仲子诸诗乎？
缁衣，美武公也，周人之词也，桓公以郑伯入相于周，死犬戎之难，武公继为平王，司徒世善其职，故周人歌之，适谓安适其馆舎也若谓廪饩之不继，而欲还我，将授子以粲焉，是皆勉留之意也。蓆有四训，毛传训大，韩诗训储，许慎训为广多，唯朱传训为安舒者，得之。
将仲子刺庄公也，庄公志在除段，欲其积衅累瑕而后动，郑人已知之，审矣，故托为公拒，祭仲之词以杞，桑与檀比叔段，不欲即折喻，欲待其自毙耳。
叔于田，刺庄公也，非刺庄也，着叔段之得众也，于田取禽也，里涂曰：巷里巷者，细民所居，叔段处京，既有人民，社稷之寄，宜求良士，以辅弼之，今乃独为里巷小人所好，是速亡之道耳。
大叔于田，刺庄公也，非刺庄也，着叔段之缮，其甲兵也，称大叔者，左传所谓京城太叔是也。
清人刺文公也髙克所将者，清邑之兵也，曰彭，曰消，曰：轴三境之地，师所次也，驷介者，兵车之驷也，车上载兵，独称二矛者，举兵之最长者以该之左旋，右抽者三军之左右，皆溃散而归，清邑也独髙克所将中军在尔。
羔裘刺朝也，非刺朝也，美贤大夫也，古者君狐裘大夫，缁衣羔裘，以羊性刚直可尚，羔又柔泽，温暖可亲，加以豹饰，又表其武三徳具备，故曰三英语，此大夫之徳足称此裘也，舍命不渝，守死善道也，岂叔詹子皮之徒与。
遵大路，思君子也，非思君子也，贤者以道去国也，遵大路，其去明也，寁者速也，不寁故者，与闻政事已久，志好浃洽，非新知比也，此盖托为挽留者之词，严粲谓郑庄公杀弟幽母，射王中肩，悖逆已甚，君子去之，殆有为哉！
女曰鸡鸣，刺不悦，徳也非刺也。贤夫妇交相警戒之词也，称士女，始婚者也，弋鳬雁丈夫之事也！调五味，中馈之职也。琴，瑟，静好养徳之具也，宜其酒馔以奉宾客，所以成徳也古者子事父母左右，佩用纷帨，刀砺大觽，小觽金燧玦，捍管遰木，燧谓之杂佩，非珩璜，琚瑀之属也，宜言饮酒，与子偕老者，言调和滋味佐酒，以劳慰其夫，愿执此道，偕老而不废也。
有女同车，刺忽也，何刺乎？追刺之也，忽以不昏于齐，遂无大援，终见逐于郑，国人追刺，其失图也。
山有扶苏刺，忽也，何所刺之？刺其闇于任人，而致乱亡也，扶苏，犹言扶疎木相扶而植者，如所谓扶桑扶栘，扶栁之类，非小木也，扶苏乔松，宜在髙山比贤人君子，宜处显位，荷华游龙，宜生下隰，比狂狡之童，宜备奔走，今所庸显者，莫非狂狡，故刺之。
萚兮刺忽也，非刺也。郑人思黜突，而纳忽也，忽以世子践位正矣，宋人乃使祭仲立突而逐忽，郑人故不义突而赋此诗托风之陨萚，以见志，叔兮伯兮，谓大国也，安得大国，秉义纳忽，我当起而应之矣。
狡童刺忽也，非刺忽也刺突之，与雍纠为谋，以杀祭仲也，雍纠泄谋于妻而见杀，突以出奔，所谓狡童，其谓纠乎？惜其不与老成谋之而偾事。
褰裳思见，正也，突与忽争国，更出更入，不复以礼义相先，故思得大国以正其名分焉，狂童之狂也，且谓大国不来正之者，直以突之，狂而无礼，不足正耳，絶望之词也。
丰刺乱也，非刺乱也，志悔恨也，郑女，盖有矜其族类，门地已许嫁，而中悔者，既而愆期无归，还自咎恨耳，悔婚之志，未必亲迎之际，曰巷，曰：堂直托喻耳，叔兮伯兮，不一人者，已失所婚，觊他姓之我求也。
东门之墠，刺乱也，非刺乱也，惜狷介者之遯世也，除地町町然者，谓之墠，陂陀不平而可种艺者之谓阪，践谓树栗之，有行列也，东门之墠，其阪，有茹藘焉，是其人所居之地也，树栗林然有行，是其家室，所在也第絶人避世不可得而见耳。
风雨思君子也，丧乱之中，乐见秉徳不回之士也，风雨凄凄，以气言，风雨潇潇，以声言鸡鸣不已语，鸡能司晨，不为风雨晦防而废其鸣也。
子衿，刺学校废也，非刺学校废也，朋友失好者之相责让也，城阙都防之所，非遐荒也，以细故而断平生之欢，遂不相见，是诚絶我矣。
扬之水闵忽之无忠臣也非闵忽也讽听防也
出其东门，闵乱也，非闵乱也，遯世者，荅东门之墠之词也，郑俗尚缟，故侨札相见，赠以缟带，此云缟衣綦巾，已之室也，荼者苦菜，河北最蕃，今俗呼为舒菜，如荼，犹言如云，喻女子之众，非丧服之谓也，出城闉者，盖相率郊外，墦间之祭耳。
野有蔓草，思遇时也，非思遇时思其治也，有道之世，俊桀在位，野无奥草矣，此何时乎？君子在野田卒，汚莱国何当而治乎？曰：蔓草零露，知田野之不辟也，有美一人，邂逅于草露之区，知君子之在野也，昔六卿饯韩宣子子齹首赋此诗，宣子善之曰：吾有望矣！岂男女思不期而防者哉。
溱洧刺乱也，非刺乱也，志其俗之荒于游观也，韩诗傅称郑国之俗，三月，上已桃花水下之时，士女竞出，溱洧之上，执兰招魂续魄，以祓不祥，是则汉世以来，上已祓除所昉也，蕳草一名都梁髙四五尺，性善杀蛊，故士女秉之，以祓不祥耳，勺药，即今牡丹华于上已之，时中州等之荆榛，折华以赠，亦士女夫妇之相爱，非妄一男子见所悦而赠之也。
齐
鸡鸣思贤妃也，非思贤妃也，盖贤夫人能警戒以成其君之徳也鸡三号，卒明而后蝇蚋交作，已乃日出东方，是为黎明，久之，日光被物，是为大明朝防者，鸡鸣来集，别色始入其时，苍蝇交作而有声，自此以往，日亦出矣。故曰匪东方，则明日出之，光传写之误，遂作月出故説者费词而难通，考之周史，武王女适齐为乙，公夫人乙公生癸公癸，公之子为哀公，以荒淫诛，此所谓贤者，其乙公之王姬乎？
还刺荒也，何荒乎？刺禽荒也，哀公好田无厌，国人化之，遂以成俗，狼似犬而大，锐头，细腰髙前广后得人物，则残其躯体而食之，出必两头相恃，猛捷贪忍，虽用兵者，莫能免，今曰并驱，而从两狼，信便捷矣。肩与豜通田，豕之健者。
着刺时也刺不亲迎也，古者冕而亲迎，充耳，琼华乃冕服中之一物，着与宁同人君塞门之屏也，唯邦君乃树塞门，亲迎宜于国门，今仅在朝宁之间，简礼甚矣，送夫人者，讶其非礼，故赋此诗充耳，曰：瑱悬瑱之丝，曰：紞，君紞五色，臣三色曰素，曰青，曰：黄谓紞也，错举其色之三，而五可知，琼华琼莹，琼英则紞之所悬之瑱也。
东方之日刺衰也，非刺衰也，刺淫也；旦而彼姝入室，日夕乃出，盖大夫之妻入朝，而其君以无礼，加之耳。
东方未明，刺无节也；周制，大事用日出，今东方未明，已有以失朝获罪者，故托挈壶失职，以刺之颠谓衣之领裳之要也。今倒持之，故曰颠倒，裳衣晞者，日光被物之名，楚辞所谓晞髪是已，曰：未晞者，日未出也，栁本贱，木植诸樊圃，则有主者，犹挈壶之有其职也，狂夫越樊，折栁犹且瞿瞿四顾，恐致诮让，况晨昏大朝之期，可不以告其君乎？此诗序在哀襄之间，盖厉公时矣。
南山刺襄公也，南山崔崔宜为虎豹所宅，今乃雄狐蹲踞其间，喻齐国之大，而襄公以鸟兽，行君临之也，葛屦贱物，犹两两相伍，冠緌微物，犹双双为用，各有耦也，齐子已适鲁矣，岂吾耦乎？艺麻之法，须得良田，而熟耕之，纵横七徧，麻乃无叶，婚配之际，可无审处，其礼而但穷极其淫泆之心乎？
甫田刺襄公也，襄公尝师于首，止杀郑子亹轘髙渠弥矣，又尝伐卫而纳纪季之矣，又尝与宋、鲁、陈、蔡，再伐卫，而纳惠公矣，皆务大功而求伯于诸侯之事也，内行不治，徒负众而恃力，何能有成乎？总角而弁，躐等躁蹙之喻也。
卢令刺荒也，何所刺？刺襄公也，令本作獜，犬之徤也，鋂者大锁之名也。北方呼黒为卢而走，狗之骏者，则有韩卢环以系项，鋂以锁之，制其逸也，鬈好貌，偲强也，义见説文。
敝笱刺文，姜也，不独刺文姜也，正以刺鲁庄公也，庄公不能制母之欲，使之渎乱于齐，如敝笱不能止，细鱼耳，鳏与鲲通，鱼禁鲲，鱬鸟翼鷇卵，皆其微也。郑，笺，训义是已，盈车之鳏，事出孔丛，又因是诗而生其説耳。
载驱齐人，刺襄公也，非刺襄也刺文姜也，盖庄公五年，夫人如齐师，时事也，薄薄轻疾，貎发夕者，急于赴齐，即夕啓行，不能待旦也，岂弟训为乐易，谓其得行志意，内快于已，无有阻之者。
猗嗟刺，鲁庄公也，是盖庄及齐人狩于禚之诗也，歴举威仪，技艺之长，则其不足者，自见颀而长兮，言躯干之壮伟也，抑若扬兮，言威仪之矜庄也，美目而下皆述其善射之状也。目上为名，谓张目注视，而发矢也，方射之时，无所用舞，舞则选兮，谓射耦也，射礼王六耦，诸侯四耦，犹舞佾列焉，射者搢三挟一，故称四矢。
诗故卷三
钦定四库全书
诗故卷四       明 朱谋防 撰
魏在禹贡冀州雷首之北，析城之西，周武以封同姓，鲁闵元年，晋献公灭之，以与毕万，此诗七篇，皆未灭时之诗，仲尼何以録乎魏者，舜禹之故都，其民俗俭约，勤谨有先王之遗风焉，是可尚也。
葛屦刺褊也，何褊乎？褊服饰之过，俭也，礼嫁者，三月庙见，然后执妇功曰：女手未成妇也。曰：左辟曰：象揥贵者，饰也曰：葛屦履霜，知服之，非其时也？曰：要之，襋之知其裳之敝裂，须缝缉也，冬服夏屦，女执妇功，在贫贱可耳，贵者之家，则固陋矣，左辟者，主宾相见，主人就东阶以辟尊，是揖让之事非妇初，昏之礼也。
汾沮洳刺俭也，公路掌公之路，车者公行，主兵车之行列者，正是一官变文，叶韵耳，公族则主公之同姓族属者，以是人而采，莫采桑藚，菲厥饮食，下侵细民之利，过于俭矣，莫菜茎大如筯，而赤节节，一叶似栁叶而厚有毛，味酢而滑，可羮亦可，生食五方，通谓之酸，蒾楚俗，三月三日，采以和粉为饵，谓之龙舌，防本草所谓鼠麴者也，桑谓桑葚，藚谓牛唇。
园有桃刺时也，魏国褊急，不能任贤，日就侵削，故刺之桃棘虽非美材，苟树艺得所，其木亦可为弧，为矢以除不祥，其实亦可为核，以充笾豆，魏国虽陿，苟得贤人治之，亦当不至侵削，今之侵削，由不善树人故也。不知我之忧者，乃曰：彼所用贤矣，子何为是言哉！是盖勿思而已。
陟岵，孝子行役，念父母也，魏国介在秦，晋迫于徴诛终歳奔命，有往无返，见役之人，自审危亡，托为内顾之词，以告哀耳。岵屺之训，尔雅，毛传互异，宜从雅训可也。
十畆之间，刺时也，国势日危，在位者志欲洁身违乱，隠迹农桑而已，行与子还兮，谓桑者也。
伐檀刺贪也，非刺贪也，父老，训勉子弟之词也，魏人勤于治生，谨于供上父老，居常輙以耕稼，狩猎之务，勉其子弟，言将治车，必先伐檀，以豫其材，将効赋税之供，必先耕稼，狩猎是务，诚以君子劳心，食必兼味，非若庶民徒食而已，此惟正之供，所当急也，其忠厚戒谨之风，蔼然可训矣，后世説诗者牵于孟子，素餐之义，大费辞而难通，彼孟子断章取义焉耳。何得执以説此乎三百，盖古语百犹劢也，左传曲踊三百，曹诗三百，赤芾，皆同此义，胡取禾三百防兮，犹言何所取？此强勉盈防之禾乎？
硕鼠刺重敛也，国小力微，困于诛求，民不堪命，故托词硕鼠以道意，贯与惯通，谓惯习也，三歳贯汝言，始以国家多故，暂重其赋已，遂仍而不改，今三歳矣，殆已习为常法矣，以是终身，岂我力所能任乎？郭景纯言，硕鼠头似兔，而尾有毛，其色青黄，好在田中，食粟豆，一名鼩鼠。
唐尧故都也，周成王以封母弟叔虞，是为唐侯，叔虞之子燮嗣位，以南有晋水，改国号曰晋，仲尼所録，皆晋事也，必称唐存旧封，亦以先王遗风之可尚也。
蟋蟀，刺晋僖公也，非刺僖也，民俗歳晚务闲相与燕饮，而交相儆也，蟋蟀，八月在宇，九月在户，云在堂，则户下矣，是黍稷告成之时也，物变时移，不知老之将至，可无聚族类隣曲，以燕乐之乎？然时不我与，毋安于逸乐而忘其职业，瞿瞿却顾不至，荒淫可耳，休休者，勤劳之甚，思欲少息也。
山有枢刺，晋昭公也，非刺昭也，晋人忧沃之逼，故为危言以讽于昭也，昭公嗣文侯而封其叔父成师于曲沃，是为曲沃桓叔，桓叔得晋，势且偪，昭晋大夫潘父谋弑昭，而迎桓晋人，不听，乃立昭侯之子孝侯焉，此盖有知潘父之谋者，为是诗以觉悟，于昭侯耳，枢即刺榆，榆则白枌也，栲木皮厚数寸，可为车辐，杻材可为弓弩之榦，一名万歳，即今冬青与漆栗，皆坚韧之木，积数十年乃成，举是六物者，喻死亡在近，不复能待其成也。
扬之水，刺晋昭公也，沃有篡宗，夺国之谋，而昭公不知晋人赋此以警悟之耳，扬之水，水之浅而缓者，其中白石易见喻，隠谋之彰露，也不敢以告人，故为毖，密正以告昭也。
椒聊刺，晋昭公也，非刺昭也忧曲沃之，益强也，椒之为物，枝强于本，及其成实蕃衍，本常因之以披喻曲沃之强盛，终当并晋也。
绸缪刺晋乱也，何所刺？刺潘父也，三星在天夜之中也，中夜束薪，将俟旦而鬻之，贱者之事也，于此而有美，粲之妇来奔，彼束薪者，不择义理，亦遽受之，邂逅相得，何其乐哉！贱其行而深恶之，故托为此词。
杕杜刺时也，此何时哀侯时也，哀侯之世，曲沃益强，本根益弱，乃不知修徳亲族而侵陉庭之田，于是陉庭南鄙，啓曲沃伐翼，其后卒为曲沃所执，陉庭之田，盖哀侯之弟所有者，故以杕杜相芘者讽之，杜者梨属实，小而酢枝竦，叶大行者，芘之喻曲沃也，独行踽踽，喻哀侯之寡援也，同父则陉庭也。
羔裘刺时也，非刺时也，晋翼已亡，晋人重去翼也，羔裘豹袪，卿大夫之服也，我人谓翼也，他人则沃也，居居安适，貌究究凋敝也。言此羔裘之人，于我甚适，虽极凋敝，我无厌弃之心，唯其旧好之难忘耳。
鸨羽刺时也，何刺乎？伤晋乱也，昭公之后大乱者，五世君子，下从征役，不得遂其养亲之志，故赋此诗陆农师言，鸨无舌而连蹄，性不集木，今集木违其性，虽罹危苦，又以无舌不能哀鸣，喻从役者，滨于死亡，无所控告也。
无衣刺，晋武公也，非刺晋武也刺僖王也，曲沃武公始并晋国，以宝器赂周僖王，王因命武公为晋君，列于诸侯，翼人伤僖王不能正沃之罪，顾受赂而封之，是以刺也。子之衣谓天子之命服。
有杕之杜，刺晋武公也，非刺晋武也，好贤之词也，晋之好贤，莫如公子重耳所从五，臣卒以致霸，此盖公子时作，杕杜生于道，周有叶，则人趋芘之，今徒杕然挺立，无复余叶，故行者逝而不顾，伤已方处穷困，无禄位，以致士也。
葛生刺晋献公也，献公伐骊戎，灭耿灭霍，灭魏，伐东山皋落氏灭夏阳，伐蒲灭虢，袭虞伐屈，以至败狄于采桑，二十三年之间，凡十一战，其丧亡，戎陈者亦多矣，角枕锦衾，则卿大夫之室矣，贵者，且忧死亡，况贱士乎！葛蘝附物得遂其生，予之所美，顾从役在外，不遑宁止，使我常有仳离，独处之叹，何哉？怨怼之词也，谁与独处？犹檀弓所谓谁与哭者？倒句法也，百歳之后，以死相要也。归于其居，居字与夜不叶，当是舍字之误。
采苓刺晋献公也，苓草生于下，隰荼苦生于平原，葑即蔓菁，生于园圃，三者皆非山中之物，今曰采于首阳，则妄诞矣！然者许诺之词，苟亦无然。谓且详察真伪，勿即以为可信，而遽诺之也。
秦
车邻美秦仲也，秦仲以附庸之国，入为宣王大夫，始有车马之仪，寺人之令还归秦谷，邑人剏见其盛，故赋此诗，秦仲既归，畧其名分与国中雄桀之士，并坐鼓瑟，其下感激荣遇，愿得及时逞志，以効死力，不能坐老牖下，其悲壮之气，勃乎莫御，秦之所以强者，由是夫。
驷驖，美襄公也，襄公以攘西戎之功，受平王，岐丰八百里之地，不闻延访遗老，讲求政教，而惟田猎是务，所同行者，公之媚子也，所从禽者，猎狗也，以鸾车而载田犬所，尚可知矣。孔子録此盖讥之非美之也，载猃歇骄，谓车载猃獢二犬，以歇息之，非猃猲獢，皆田犬也，诗缉称田犬，长喙而短喙者，非田犬也，毛传误耳，尔雅所载，又后世因毛传而窜入之者也。
小戎美襄公也，非独美也，述其用秦俗，而变周制也，周之出师，路车有奭，八鸾玱玱，今则易以小戎俴驷，不务持重，唯便利是乗良人贤士，驱以即戎，不复尚徳而唯力是竞，作者托为妇人，念夫之词，盖伤王政之不可复矣。
蒹葭，刺襄公也，襄公奄有成周，不能访求故老，修复先王之政教，故作者刺之，蒹似萑而细髙数尺葭即芦也，白露为霜，时之变也，蒹葭苍苍，物未凋也，喻周虽东迁，人物犹存，顾不知所用之耳，逆流而上，曰：遡洄顺流而涉曰：遡游用非其道，犹逆流而上也。
终南戒襄公也，终南惇物，雍州之镇也，地土广大，故有条，有梅有屺，有堂生物悉备，君子临此而有之，锦衣狐裘，焕然改观矣。宜其以功徳被民夀考不忘也，条一名槄，即今山楸梅则酢实之梅，皆南土所宜者，崔灵恩本纪字作屺山之极，北受风不生，草木者也，堂谓深山平，衍之所隈，燠能蕃草木者也，举是四者，以明秦地之广，直被南北耳。
黄鸟哀三良也，黄鸟今之璊，雀栖止瓦屋者，此鸟十百为羣，恒集荆棘间，交交喧噪，若有所语喻，秦人闻用三良殉葬，街谭巷议，沸腾不息，有所惊怪也，谁从穆公而下，则其所为谭议之畧矣诗所称黄鸟于飞，集于灌木，则黄鹂也，交交黄鸟，小雅黄鸟无啄，我粟则璊，雀也。名虽同而实异。
晨风刺康公也，何刺乎？刺弃三良也，三良见杀，贤臣亦相率而遯世矣，晨风鹯也，善击鸠，鸽，燕雀之属，鴪然长鸣，则鸟雀咸匿藏茂林之中，所谓为林，敺雀者，鹯也是已，苞栎六驳，苞棣树檖，皆北林之物，鸟雀所藏者也，晨风一鸣，而诸禽屏迹，但见林木而已，喻康公杀三良而羣贤竞引去，也未见君子，忧心钦钦，据已去而言也。如何如何？忘我实多，托为康公，自诘之词也。
无衣，刺用兵也，非刺也。秦用其教，变周俗也，相要于无事之日，相死于有事之年，其好勇轻生，尚功负气，至如此，先王之风，于是乎熄矣。
渭阳康公念母也，非念母也，送舅氏重耳入晋也，灌舆刺康公也，秦所尚者武功，所共事者，权谋变诈之士，于贤人君子，宜其见踈薄也，夏屋巾羃之，设采色者，周官染人秋染，夏孤乗夏篆卿乗夏缦檀弓封之，若夏屋者是也。五色具备，谓之夏四，簋之，食黍稷稻粱也，权舆始也者，造衡自权始造车，自舆始。
诗故卷四
<经部,诗类,诗故>
钦定四库全书
诗故卷五      明 朱谋防 撰
陈
宛丘刺幽公也，始武王以元女大姬，妻妫满而封之于陈，是为陈胡公大姬，无子，好巫觋祷祈，鬼神歌舞之乐，民俗化之，五世而至，幽公滛荒昏乱，游荡无度，国人刺之，然其习俗则有自来矣，宛丘之下，盖祷祈之所撃缶，撃鼓而舞，鹭羽娱神也，盖若孙皓于巫，梁武于佛矣。
东门之枌疾，乱也，何所疾疾，男女之肆淫也，始焉歌舞，宛丘以娱神，因而男女，具集矣，既而男女杂沓，淫乱之志肆矣，积习生常，自宛丘而婆娑于市矣，已则男女相狎而相取如擥，在野之荍矣，欲成而贻握椒，使之慎言耳，所谓市者，亦非他有市也，因南方之原，来游者众，故市肆具集而百货陈焉，今河北所谓赶集广中所谓趂虚是也。鬷本训数，谓往游频数，不一而足也。
衡门诱僖公也，非诱僖也，遯世无闷之词也，门之邃者，有阿塾堂宇，此唯横木为寄枢之用，故曰衡门，泌本作淠水名也，非泉也，説文淠水出汝南，弋阳垂山，东入于淮，洋洋水盛貌，淠水广大，自有嘉鱼可食，岂必河之鲂鲤，而后乐饥，取妻可矣，岂必齐姜宋子而后适意，皆寡欲，无求之词也。
东门之池，刺时也，何刺乎？刺贤而遯世不见用也，有衡门之遯，而后有是诗焉，水经注，称陈城东门内有池，水至清洁而不耗竭，即此池矣，沤者渐也，楚人曰沤，齐人曰：涹麻必渐者，使之柔韧可绩耳。
东门之杨刺时也，何所刺之？刺滛奔也，东门有池，固宜杨栁，其叶牂牂，而盛肺肺，然而垂则向春之末，迎夏之阳矣，游者于此，邂逅，期以初昏相奔，已而明星煌煌，负约不至，非谓亲迎之际，女有它志，而愆期也。
墓门刺陈佗也，陈佗无良师傅，以至不义，杀太子免而代之，以乱陈国也，墓门隧道之所，唯无人焉，故棘得而生之，鸮得而萃之，佗唯无良师傅，故得肆于恶，棘之防道，无不斯之理，鸮之既萃，无不弹之势以喻佗之弑逆，终必见讨，悔无所及矣，陈人盖知佗之逆谋已成，犹未动于恶，故赋此讽之。
防有鹊巢，忧防贼也，忧宣公之信防也，味其义，非忧宣也，盖灵公私于夏姬，忧其有所间阻也，水隄曰：防陵霄曰：苕鹊巢于木不于防，苕生于下湿，不于丘谁为此言？以侜惑，我之所美，致生间阻，使我忉忉而忧乎？说文训隄，为唐，中，唐谓唐中非甓所也，鹝谓绶草，亦生下湿，非卭之所产也。
月出刺好色也，何所刺？刺灵公也，灵公通于夏姬，盖尝夜中防行往就之，觊国人不我知也，佼人谓灵公窈纠懮受夭，绍皆微行，濳蔽之状，公欲隐其迹，而人显言之，明秽行之，不可揜也。
株林刺灵公也，始焉滛于夏姬，犹有愧心，故月中微行，久之，狎习则车焉，驱而就之矣，礼义大防，既决弑逆之祸必至，故作者直斥其事也。
泽陂刺时也，非刺也。伤泄冶之见杀也，灵公滛于夏，泄冶，以为君臣宣滛，民无效焉，灵公杀之，泽之有陂，以防滛泆，蒲与荷，蕳皆芳洁，挺直不屈之物，喻泄冶之能以礼谏君也，伤如之何？悲其死也，寤寐涕泗，追惜之也。卷与鬈同，硕大且卷，硕大且俨，则方正刚毅之气，可想见矣。
桧妘姓，祝融氏，后周武王之所封国，于溱洧之间，后为郑武公所并。
羔裘大夫，以道去其君也，史伯谓郑桓公曰：济，洛，河，颍之间，子男之国，虢，郐，为大虢叔，恃势郐，仲恃险，皆有骄侈，怠慢之心，加之以贪冒，皆可取也。郐之为郐可知矣。羔裘谓郐，大夫狐裘，则其君也；有所恃而骄慢，宜其逍遥翺翔，无儆戒之心，贤者知其必亡，故忧而去之。
素冠刺不能三年也？按缟素诚丧服矣，然而孔子素衣麑裘，许子冠素，玉藻君韠，朱大夫素士，爵韦冠礼，三王共皮弁素积，缁带，素韠，未见素冠，素韠，独为既祥之服也，设果刺，不三年，胡为舎衰麻齐斩，而唯素冠素韠，是思哉？古者平时，无事则服素，戎事则否，是盖厌苦戎马者，思得息肩之词，耳棘者，急也。介胄之士，衣装必急，栾栾，犹曰挛如，拘束之貌也。
隰有苌，楚疾恣也，非疾恣也。伤，郐之垂亡而君不悟也，苌楚羊桃枝茎柔弱，引蔓草上，不能自立，喻郐君怠荒翫，驯至亡国，不知自谋也。
匪风思，周道也，非思周道也，郑人偪郐王室，微弱，无所控告，追思西周之政不可复得也，大风迅发，行者遡之，多至辟易，车马疾驱乗者虽逸多至怔忡，今非风发也，非车驰也，而人心忡忡，失常则以亡在旦夕，无复有可恃，頼耳，北方鱼少而贵，故举鱼以为大烹。
曹
蜉蝣刺奢也，非刺奢也刺不知所务也，曹在禹贡兖州之北，汉之济隂定陶是已，青兖之俗，工丝枲，故齐纨鲁缟之名满天下，曹处其间，习其俗而加工巧焉，举皆衣裳楚楚，以相夸曹，小国也，不知务农讲武，而纎缟是尚，譬诸蜉蝣之羽，朝生暮死而已，我将何所归宿乎？忧其沦亡之词也，夏小正五月，浮游有殷，此物伏柱础，间食木成穴，久之，生翼掘穴而出，千百交飞，寻亦堕地而死，所谓飞螘者也，掘阅，犹言掘穴，管子称掘阅得玉，古语云然，郭璞陆玑谓蜉蝣为有角，甲虫炙之可啖者，误矣。
候人刺近小人也，小人尸位，君子必见弃矣，荷戈祋者，候人职也，三百者勉强之词，以是人而强授赤芾使备大夫，盖若更始，烂羊胃，骑都尉事矣，晋文公数曹，共公不用，僖负羇而乗轩者三百人，亦左氏误释诗义而附防之耳，鹈之在梁，势必濡首以渔喻，小人在位，必肆贪残，安得不遂？其所求哉？朝雨既霁虹霓，西见荟蔚，之物，莫不光艳，得遂喻候人，受赤芾之宠也，季女婉变，顾常饥馁，喻君子之困穷也。
鸤鸠刺不壹也；非刺不壹也；美公子欣时之壹其徳也曹宣公卒，公子负刍弑太子而自立，欣时不义之也，将出奔焉，国人闻之，亦将相率以从负刍惧，自告厥罪，请留子臧，子臧反而致其邑，明年，诸侯盟于戚，执负刍以归，将立子臧，子臧固辞，遂奔宋，曹人请于晋曰：若之何？亡曹国之镇公子乎？晋人反之，子臧尽致其邑，与卿终身不仕，事具左传，带用素丝，弁用綦玉，卿大夫服也，其带伊丝，其弁伊骐，着其章也，覩其章，则知其为子臧矣，鸤鸠秸鞠，性嗜桑葚，月令所谓戴胜降于桑者也，始生山中，数十为羣，来集桑上，其声秸秸鞠鞠，此鸟知葚甘美，常在桑间，其子则六七迁徙于他树，喻它人或为富贵移志，子臧则守义不变，足以正四国也，梅也，棘也，榛也，皆其子所迁之木，非谓鸠有七子也。
下泉思治也，泉在井者谓之下泉，易称井冽寒泉食是也。冽然寒泉，宜以食人，今顾以浸苞稂之属，费有用之财，养无益之物，民穷力困，征诛不已，由无明王在上，庆赏黜陟以正四国耳，故思昔时郇伯劳徕四方，诸侯有所忌惮而不敢肆伤，今之不然也。
豳
七月，周公，陈王业也，周之王业，始造于豳，无非农桑，狩猎之务，衣食厚生之原，先事教戒，不违其时，上以诚抚下，下以诚事上，如是而已矣，太王之时，已自改朔，故于十月而申，命之曰：嗟！我妇子曰：为改歳而建子之月，则称一之日也，仓庚青鸟，司啓者也，以春分鸣，今之百舌鸟也，传以为离，黄；则误矣。采繁谓采皤蒿，以荐新感雨露之，既濡而兴悲，非欲嫁也，七月鸣鵙，月令所谓仲夏鵙始鸣反舌无声者也。四月莠，葽谓逺志也此草防小而善延蔓，仅可充药，必举是者，明勾萌，庶物至此，无不达也，斯螽，蜤螽，尔雅所谓蜙蝑，今世所谓蚱蜢者也，动股言跃也，莎鸡今之络纬，以股鸣者，蟋蟀，今之促织，以翼鸣者，郁薁，今之葡萄，豳土所宜者，叶大多隂故谓之郁郁，小者曰薁，俱佳果也，即甘瓠壶则苦匏，以佐馔，壶以渉水鹖冠，所谓中流失，船一壶，千金是已，黍稷重穋，举黍稷早晚之种，言之也，禾麻菽麦该五谷而言之也，献羔祭，韭是仲春之禴祭，非为开氷也，氷以去暑，仲春犹寒，何得便用氷乎？申丰之説亦误释诗而附防之耳。
鸱鸮，周公救乱也，鸱鸮恶鸟，常攫鸟子而食，云撤桑土，而绸缪牖，戸则谓鹊巢矣，鸱鸮以喻武庚，鸟子以喻管，蔡鹊巢，则喻王室也，恩斯其子也，勤斯其室也，桑土桑根之浮生土面者，毛传训荼为萑，薍之苕，韩诗训租，为积风雨漂摇，喻流言之惑，成王也，予维音哓哓正，明作诗以贻成王之意也。
东山周公东征也，非始征也，东征而还，劳归士也，岐周在西，故谓三监之地为东山慆，慆，训久在东，三年故云久也，蠋蚕属自能作茧，蜎蜎屈申貌蠋，在桑野作茧，喻征夫无家自制，裳衣而归也，伊威长角，长股背窿而短，斑色有文，常依室中，隈奥而生，今俗谓之濳駞，非鼠妇也，熠燿宵行，谓萤也，夜中见光不见萤，故曰熠燿，非有所谓如蚕之虫也，鹳善瞻视四逺无人乃下取食，今鸣于垤，虚寂可知非为隂雨非为食蚁也，苦苦叶之匏也，栗韩诗作□训众也，亲结其缡，觧其父母所结，女子之缡也，天一地二，数之始也，天九地十数之终也隂阳男女配合相成，故曰九十，其仪。
破斧美周公也，非美也，西归之士，荅东山也，隋銎曰斧，方銎曰斨，皆析薪之具，唯銎孔异耳，釡之有足者曰：锜无足者曰銶，皆炊食之具，非凿属也，锜之为釜，既见采苹，銶虽无训，可以类求矣，斧斨锜，銶之破缺，明从役在东之久也，四国谓殷东徐奄熊盈之属，欲匡正之使化，于义固王室也，乃今念我劳苦，赋诗慰之，其恩德亦何大且美哉！
伐柯，美周公也，非美周公也，周公将归，贻诗二公也，周公以避流言，居东二年，适有风雷之变，成王启金縢而得周公，请以身代武王之説二公及王问诸史，与百执事而信焉，王乃迎公夫金縢之事史，与百执事皆得而知之，二公岂不知而待问乎？盖以坚王之信也调剂，啓廸之间，二公之力多矣，故周公将归而赋此，诒之伐柯，伐柯喻用力之勤，取妻媒克喻，调剂之善，其则不逺喻已当与二公同朝，互相师法，以成治化也，笾豆有践，谓得相聚，同燕好也。
九罭美周公也，非美也，东人送周公之词也，周公始避流言，武服即戎，至是成王感悟，以衮绣上公之服迎之，故曰，我觏之子，衮衣绣裳，故曰：是以有衮衣兮，托为创见之词也，九罭，鱼网之多囊者，所以致鱼，使不得逸也，九罭之求，鳟鲂喻衮绣，上公之服，迎周公也，所者用力之词，公归无所言，易于归也。
狼防美周公也，非徒美也，二公答伐柯也，狼之为物，大口，细腰，毎杀一物，随啖而尽，一皆聚之，胡中累累，然重徐歩而反齝之，当其行也，常恐防胡而跲尾，以贪残而致累耳。小人患得患失之忧，何以异此？周公大不然矣，昔以流言去位，无愠容，今以上公迎还，无喜色，东征，克乱之功，一切归之，战士而不自居，其度量广大，谦抑恭谨，何如哉？赤舄者，衮绣之一物，举赤舄，而衮绣可知焉。
诗故卷五
钦定四库全书
诗故卷六      明 朱谋防 撰
小雅
鹿鸣燕羣臣，嘉賔也，曰：燕羣臣是也，曰嘉賔赘词也，燕羣臣者，通上下之情，广咨访之益，何取兴于鹿鸣乎？鹿性警而善猜，见人必惊顾，逸去此云，呦呦食苹，安适可知，喻燕饮之际，略威严，洽欢好通话言，去猜忌也，猜忌去话言，通德音可得而闻矣。
四牡，劳使臣之来也，使臣自逺而来歌此，以燕劳之也，盬本池盐，因风日而成，未经煆炼，故其性不坚固，王事靡盬，谓王事理须慎重，不敢不坚，固也，鸟短尾者为鵻鵻，属之翩翩，而壹宿者，莫如鳺鴀，今鹁鸽也，此鸟谨慤有常，虽移之逺所犹识故处，翩翩来归，喻使臣往而复返也。
皇皇者华，君遣使臣也，皇皇犹煌煌，言华之红白，灿烂也，方当阳春桃李烂漫，景物暄妍，万物各遂其生，孰无室家？燕婉之好，乃今皇皇之华，不覩于家庭，而覩于原隰，怨旷之情，不言可知矣。诗人妙于体物不尽其词，往往如此，善读诗者自得之。
常棣燕兄弟也，周公既以大义，诛管蔡矣，恐兄弟之恩，由此遂薄，故因燕同姓而歌是诗，常棣白华绛跗，一苞数蕚，子如樱桃，即今郁李诗举此者，喻兄弟同胞而产，非它姓比也，裒之训聚，原隰裒矣，言已死，而原隰，聚土为坟也，脊令小鸟，其性慧黠，毎双下取食，屡啄屡顾，见人必疾鸣飞去，其疾鸣者，警同羣也，兄弟见患相救，亦犹此矣，恒讼曰：防务与侮通，言兄弟不幸而致恒讼，情已乖忤，一旦卒有外侮，横加必且同力抗而御之，不觉宿忿之销矣，天性原亲故也。虽有良朋，屈于理势，即欲御之，不可得矣。
伐木燕朋友故旧也，非燕朋友故旧也，燕异姓诸侯之乐也，伐大木者，始有丁丁之声，举大木者，乃用许，许之力，明致大物，非一人可办治天下国家，必求辅相，以佐助之也，黄鸟冬蛰，谷中春深乃出，性好双飞，其始迁乔必嘤嘤，求友得友，乃去喻人，可无求其朋友乎？以筐笮酒曰：酾酒之不酾，安得藇？然而衍以喻朋友，不求安得成其好乎？故有肥羜肥牡，必速诸父，诸舅而燕飨之也。
天保下报上也，鹿鸣，以至伐木皆上，所以燕其下，此篇则下所歌，以答其上也，何福不除？福日新也。以莫不庶福蕃庶也，罄无不宜，无拂迕也，以莫不兴，无衰替也，以莫不增无耗损也，徧为尔德，无异心也。人臣将以福禄祝其君，不敢自为之词，必称天保之，天定之先公，先王以诒之，尊敬之义也。
采薇，遣戍役也，何所戍戍？玁狁也，玁狁北狄，在汉为匈奴，今之北方诸部是矣，春中往戍，至冬始还故首，叙薇之初生，终以雨雪霏霏也，维常之华，即唐棣也，召南以兴王姬之车，此诗以兴，君子之车，皆喻车饰之繁缛也，制胜莫如车，北地广漠侵掠无定所，戍者聨车为营，无有定在一月三捷，防秋之効也，岂不日戒，待代者也。
出车劳还率也，南仲其率也，毛传谓南仲者，文王之属，竹书纪年，因附会之，然寻考大雅，盖宣王时诗耳，简书者，邉徼告急之书，非戒命也，喓喓草虫，趯趯阜螽，秋冬之际也，斯薄伐西戎之日也，至春而归，则奏绩矣。
杕杜劳还役也，出车以劳其率，杕杜，以劳其士众，周德于是乎浃于人心矣，杜棃成实，其叶尽脱，杕然而立，深秋之候也；其叶萋萋复生，则春晚矣，明从役之久也。
鱼丽美，万物盛多，能备礼也，非能备礼也，盖还，率之答出车也，西北土厚水深，牛羊多而鱼鼈少，故燕享者以鱼，鼈为备物，举所贵也，鱼具鲿鲨，鲂鳢与鰋鲤，它品之丰可知矣。
南陔白华，华黍，有其义而亡其辞，朱仲晦以为三篇，有声而无词，夫无词，安得而有声，三篇之名，何自而起乎？由庚崇丘，由仪三篇，皆亡也。
南有嘉鱼乐与贤也，燕享通用之乐也，镐京北高南下，水泽归南，嘉鱼集之，故罩汕施焉。兴，君子有酒，宜与嘉賔燕乐也，岂必江汉丙穴而后有嘉鱼哉？曰：嘉賔曰甘瓠，上燕下也，翩翩者鵻，烝然来思，喻嘉賔燕，已而复燕之如鳺鴀，往而复来，敬爱无已也。
南山有台，乐得贤也，非乐得贤也，在下者歌此以答，南有嘉鱼也，古者君臣燕饮，必赋诗焉，或以通其诚，或以宣其志，故小雅菁莪以前多，上下施报之词，此诗五章所举草木，各有伦类，台也，莱也，附地者，故曰：邦家之基，桑也，杨也，叶之沃若者也，故曰：邦家之光，杞也，李也，能多子者也，故曰：民之父母，栲杻也，枸楰也，耐久者也，故曰睂夀黄耉其取材之相当，非直叶韵而已也，台莎也，莱蔾也，杞枸杞也，栲；栲，栎也，杻檍也，枸苦楸也。或曰：枸椇一名枅枸。
蓼萧泽及四海也，非泽及四海也，天子燕诸侯，诸侯赋此以致颂祷也，萧蒿属叶碎，细而有香，周人焫萧合羶芗，而祀神尚臭也，萧叶既碎，受露为难，今曰零露湑兮，明燕饮之久，夜向深也，我心写兮，下情得上达也，燕笑语兮，霁威严也，誉处，犹言游处，振鹭之永终誉，韩宣之誉，嘉树训同也，令德夀岂并寿考，岂弟言之也已，燕则有车焉之锡，故曰鞗革，冲冲和鸾，雝雝。
湛露，天子燕诸侯也，盖天子荅蓼萧之歌也，湛露，匪阳不晞，期燕饮之，达曙也，露重则丰草，俯垂饮在宗室，则欲极其醉饱也，杞棘，叶小而受露，夜极深也，椅桐之实离离，下垂喻诸侯既醉，能恭谨也。
彤弓，天子锡有功，诸侯也，天子赐有功者彤弓一，彤矢百，卢弓矢千，今独称彤弓，举所贵重者言之。
菁菁者莪，乐育材也，非育材也，诸侯荅彤弓也莪谓之萝，似邪蒿而细科，香美可饵，即今莳萝，其苖与蒿相似者，莪微物也，以采自中阿故得登于食品，喻已有微劳，见知天子得防殊宠也，锡我百朋，谓彤弓也，杨舟沉浮未定，喻已功罪未审也，既见，锡予之宠，忡忡之心，始获安定矣，敬慎之词也，古者以贝为货贝，有五等二，贝为一朋，大贝一朋，直钱二百十文，牡贝幺贝，小贝次之，不成贝者，不得为朋，枚直三文曰：百朋者二百贝也。
六月，宣王北伐也，尹吉甫北伐而归宣王，燕劳之也，焦获泽名，在今陜西，泾阳县北去，镐京百里，太原即今固原去朔方五百余里，玁狁在其东北，则入周要路，当在此矣，季本云：然张仲盖同吉甫北伐，而骖乗者。
采芑宣王南征也，荆蛮负阻，自古为患，虞夏之际，则有三苖，成汤武丁之世，则有荆蛮，周公亦曰：戎狄是膺，荆舒是惩，及周之衰，复抗王命，宣王中兴，命方叔征之，芑菜陆疏谓：似苦菜，茎青白色，摘其叶有白汁，出可茹，亦可生食，盖即今之油菜，南人布种田间，用以腴田者，薄言采芑，于彼新田，于此菑亩，言采之甚易为力，喻方叔之征荆蛮，不难克也，反草曰菑，贾思勰言：正月菑强土，二月，可菑美田，三月可菑，白沙轻土之田，五月，六月，可菑麦田，知用芑于菑，所以为腴也。服其命服，盖若羊祜轻裘，缓带之意也。鹰隼飞薄云霄，下察豪末所攫，必得以喻，方叔庙筭先定，师不虚发，必制胜也；兵法鼓之则进，重鼓则击金之则止，重金则退，今曰：钲人伐鼓，明有进而无退也，执讯获丑，诘问所获之众而差等其罪也。
车攻，宣王复古也，宣王既攘夷狄，复修文武之政，防诸侯于东都，因田猎而讲武焉，甫草者，畜牧之地，周语所谓薮有圃草，囿有林池是也。抟兽于敖圃草之所也，敖山在今郑州荥阳西十有五里，会同有绎，诸侯相继而至也，决拾皆射具决，以防右指，拾以防左臂，柴説文作防训积也谓积所获之禽也。猗读如緑竹，猗猗之猗，两骖不猗，谓范我驰驱，不诡遇也，破读如波，北方之音也，有闻无声言，但闻金鼓之节制絶无徒御之，喧嚣军政，肃然搜猎之礼，于是乎大成，诚可谓君子之军矣。
吉日美宣王田也，何所田西都之田也，大阜者，草木隈隩之所，兽所聚也，春搜夏苗，秋狝冬狩，为田除害也，害稼穑者莫甚于鹿豕，故田猎独取之？曰：麀鹿，曰小豝，皆是物也。田而得兕，是为大获，徒林之殪，青兕之殚，皆其比矣。
鸿鴈美宣王也，何美乎？谓能安集来归之民也，厉王之虐，道路以目，荣公专利，民命不堪，流散于四方者多矣，宣王中兴，劳来而安集之，还归者，喜得所，而追赋此诗鸿鴈，秋南春北，以辟寒暑，民自喻也，爰及携挈之也，携挈可矜之人，同归故里，哀其鳏寡孤独无所恃赖耳，凡鸟逺来栖集必嗷嗷，羣鸣若喜得其所也。我今作歌，非宣骄矜之意也，亦自述其劬劳之苦耳，鸿鴈两物，形略相似，第鸿大而鴈小，鸿白而鴈苍，古之所谓白鴈，今之所谓天鵞则鸿也，渐爻取象于鸿飞，有行列可知矣。
庭燎美宣王也，因以箴之者是也。宣王始勤终怠，姜后脱簪珥待罪，永巷以纳谏，此殆姜后之所作乎？夜未央，未中夜也，艾者衰尽之名，夜未艾，漏未尽也，夜乡晨则漏尽，而将曙矣。
沔水规宣王也，非规宣也，诸侯相戒，宗周也，其时盖有不来朝者，王将起，诸侯之师以伐之，受命者赋，此以讽谕将见伐者焉，流水朝宗于海喻诸侯，当宗王室也，隼之飞扬，将有所击，喻宣王将伐有罪也，兄弟诸友，诸侯相谓也，师之所加，国将蹀血诛罚，亦不小矣，奈何独无父母之念乎？讽其悔罪入朝，祸乱可免也，隼之方扬，未有定击，今则率彼中陵，击者有定所矣，众所共闻，形之讹言矣，汝独不知所惩乎？我之友邦，诚能率职来朝，则防谤何自而生乎痛，诲之词也。
鹤鸣诲宣王也，鹤性嗜鱼，筹量进止，所取必得，方其欲渔之时，寂然若寐，鱼不之觉，及既得鱼，则长鸣水侧，鱼闻其声，争自濳藏矣，故曰：鹤鸣于九臯，鱼濳在渊，喻杀伐之志，外形，人将震惧而逺去也茂林之下，不能无陨萚，喻大德者，不能无小疵也，它山之石可以攻玉，喻防贱之言，亦有时而适用也，水所冲荡之级，谓之臯云：九臯者喻涯岸之高深也，鹤以取鱼，故即彼臯壤耳，石谓砂石，今觧玉者用邢砂，详味是诗，岂诸侯之答沔水乎？抑将料民，太原之时乎？诗道广博，通，不可以序，槩之类如此。
祈父，刺宣王也，传称宣王之末，司马职废，姜戎为败，周语宣王三十九年，战于千亩，王师败绩于姜氏之戎，盖其事也祈圻，通谓王畿也，司马掌封畿之甲兵，故曰：圻父爪牙，虎贲氏掌先后王而趋者，今之卫士也，六军之士，出自六乡法，不取诸虎贲氏，今以军数不足，移之以行，故曰胡，转予于恤，尸典治也，为其母主治饔飱知其为独子无旁兄弟矣，独子违母从征，是以其词甚哀。
白驹，大夫刺宣王也，何刺乎？鹤鸣之应也。王不纳诲，贤者惧祸及身，故去之，驾白驹者，自比二王之后，示不臣也，前二章将去，而勉留之，后二章已去而懐念之，生刍一束，白驹乐得其所也。其人如玉，执志不囘，如玉之坚也。
黄鸟，刺宣王也，宣王之世，诸侯兄弟有失所而来，依于王室者，及其季年，政体怠荒，礼意衰薄，穷困而不遂，思返故国，而赋是诗，黄鸟谓璊，雀非鹂黄也，桑谷竝有实，栩即杼也。其实似栗而小，狙公赋芧者是也。凶年俭歳，人皆采之以充饥，托言黄鸟无啄，此物留以待我为粮，困极之词也。
我行其野，刺宣王也，黄鸟刺薄同姓，此诗刺薄异姓诸侯也，昏姻之故，谓与王室，有甥舅之称也，周制，賔至门尹，除门司里授馆，甸人执薪，廪人献饩，以示厚也，今皆不然，故以行野蔽樗为喻，蓫牛蘈，今之羊蹏，菜也，葍燕防根正白，可熟噉疗饥，葍，读如逼异，读如翼成，诚通实也，实非贤哲，富足而逺我亦直好，新作异而已。论语齐景公章所引断章取义耳。
斯干，宣王考室也，雅自祈父以下，宣德日衰，未久而幽未乆而东矣，安得考室之诗乎？斯盖成王作洛周公赋诗，首以兄弟相好，致祝惩管，蔡之祸也，成王时，盖新婚，故并祝其生育之蕃，且戒生女，以无非无仪，又惩妲己，亡殷之事也，前后间断，无所附丽，故録于此秩秩，斯干堂基崇髙阶级以次而上，若犯险也，幽幽南，山南见翠防之山，依希难审也，竹苞喻堂基之坚固，松，茂喻南山之常青，古公作岐，百堵皆兴，此亦百堵，不欲过侈，故曰似续，妣祖室西南隅谓之奥，常患其闇，筑室之时，于其所置户牖焉，故曰西南，其戸如鸟斯革，革者疾也，谓栋宇之制，如征鸟厉疾盘于云中，高且平也，如翚斯飞，谓丹彩之饰，如文雉奋翼，焕乎其有章也，堂以构室垣以缭堂，故曰：君子攸跻，殖殖深邃，有容之貎，明爽也，庭则深邃有容楹，则明爽通光，哙哙犹快快，爽垲之意也。正谓正寝，即路寝也防谓奥窔则室中也，大人谓太卜掌三夣之法者，周礼赤璋以礼，南方防之，以璋南靣之象也。裼，字韩诗，作小儿被名也，男子生衣而裳之，出其手，示有志于四方，女子则衣以褓被，并手足而裹之，示其无外务也。
无羊，宣王考牧也，考室，考牧篇次聨络，盖亦成王时，诗世道綦隆，生息蕃庑，故史氏述之，尔雅牛之属黒唇曰犉黑眦，曰牰黑耳，曰：犚黑腹曰：牧黑脚曰：犈今独举一犉，至于九十，其余可类推矣。三十维物，则牰犚牧犈之物也，周人尚骍，物至三十，骍其备矣，以薪以蒸，游牧也，以雌，以雄别羣也，皆牧法也，贾思勰言牧羊者，须缓驱游行，勿令停息，乃能肥充，大率十羊二羝，羝少则不孕，羝多则乱羣，不孕必瘦，瘦则经冬，或死矣，羊性防前日夕则竞先争归，陵矜不让，故曰：矜矜兢兢，非坚彊也，羊皆健前知其举羣无病，不亏损矣。牛羊既休，牧人安寝，明旦则以夣告于王，王使太卜占之，一国之众，非众也，乃鱼也，是乃丰年之兆也。郊野蛇之旐，非旐也，乃鸟隼之旟也，是盖室家蕃息之兆也。即一牧竖之夣，孜孜焉卜以求之，矧贤人君子之言乎？此周室所以得人，而国祚所以灵长也。
诗故卷六
钦定四库全书
诗故卷七       明 朱谋防 撰
小雅
节南山家父，刺幽王也，何所刺之？刺不平也，曰：尹氏大师托词之婉也，何以不平？尊宠姻亚斥逺君子为政，偏颇不均平也，曰不平，曰国均曰：式夷曰：不佣，曰国成诗中凡七言之书曰：无偏无颇，遵王之义，无党无偏，王道平平，今也不均，不平王道，其谓何哉？节彼南山，维石岩岩，言南山虽极崇高，然有石为阶级，可履而登其上也，师尹不均不平，民畏其威，卒无敢言之徒，具瞻而已，故我托诗以讽刺之也，有实其猗实，字盖讹，当作有石，其猗言山石猗猗，接引登履之人也，方茂尔恶，相尔矛矣，谓幽王亦有加恶，怒于小人之时，若已将加矛，防其身矣，然而包承之巧，足以自觧，是以小人终不可去也，小人不去，君子不得而进矣。
正月，大夫刺幽王也，非大夫之刺也，盖申，后太子之词也？曰：念我独兮，哀我小心，曰：是以有侮曰：民之无辜，并其臣仆曰：赫赫宗周，褒姒，烕之是非，并后匹嫡，荣枯异等，哀痛惨怛者，能为是言乎？申侯犬戎谋攻幽王，有成约矣。幽王亦既闻之矣，故曰：民之讹言，亦孔之将！此诗褒姒，烕之以上八章，章各八句，语意已尽，终其永懐以下五章，疑是错简于此以章皆六句不伦故也。正月周之，正月建子之月也，繁霜犹易，所谓履霜忧在坚氷者也，因其有侮，故怨毒生焉，此召祸之本也，瞻彼中林，侯薪侯蒸，谓林中虽有材木，都无生意，唯待斩伐而已，喻周民死亡之迫也，山本崇高，今谓正如冈陵之卑，可跨而越也，以喻王室大乱，可虏而亡也，如此讹言，可不知所惩乎？局天蹐地，畏祸也，胡为虺蜴？搆乱者也，天夭是椓，蔡邕传引作夭夭，与周南夭夭同义，谓少好之赤子，以贫困不养，遂椓防之也。
十月之交，大夫刺幽王也，何刺之？刺其任，皇父以卿士也，辅相非人，故灾异迭见，而一小人，在位羣邪附之，及其阽危，将迫则又请城私邑，徙民以实之，唐志周正，十月辛夘日食在幽王之六年，郑笺以为厉王者误也厯法日食前后两望月必当食，彼月而防谓九月之望也，此日而微，则辛夘之朔也，向在东都，桓王与郑人苏忿生之田，向盟州陉是也。去西都千里而遥，皇父恃宠请城，规避戎祸，土木繁兴，徙世家巨姓以实之，人情懐土重迁伤，其独见搜括，故赋此诗。
雨无正大夫，刺幽王也，曰雨，无正字之误也诗三百，咸即诗语而名篇，或取诸首关雎，鹊巢之类是也。或取诸终，驺虞权舆之类是也。或即篇中而取之，庭燎巧言之类也，或即其人与其事而命之巷伯，赉般之类也，或篇名偶同而分别之小明大，明小旻召旻之类是也。因是而求，则大雅必有大宛，大弁之篇，今则亡矣，曰常武者，奋武之譌也，曰雨无正者，正大夫之譌也，此即篇中之语，命篇耳，刘元城乃欲益以雨，无其极，伤我稼穑，何其诞哉！是盖御之臣所作，故曰：曾我御防防日瘁，夫正大夫，以曁三事大夫，邦君诸侯，皆相率去位，而违乱矣，我欲勉留，使还王都，则拒我曰：予己未有室，家在此矣，泣血鼠窜，无非疾苦之言也，则诘之曰：昔尔由王都而出居，谁为尔作室乎？昔既能作于彼，今亦可作于此，何得以无室而拒我哉！
小旻大夫刺幽王也，曰小旻者小雅旻天之篇也，何以刺乎？刺谋国者，颠倒是非，臶至覆亡也，幽王在位仅十一年，诗以刺之者，不一而足，由夫妇父子之间，大伦已斁，设心处虑，又何足观？此所谓谋亦黜申，后登褒姒，废宜臼立，伯服事耳，国有大事，虽集众廷议，亦唯回遹，是从迩言是听，公论，终莫遂也舎哲谋肃乂之士而唯小人是从，将如流泉之决，不复可收相与沦防而已，暴虎冯河，固危道也。谋之不善，败国亡家，其祸尤烈，故我用忧惧，如临渊履氷焉。
小宛大夫，刺宣王也，非刺宣也，次在小旻小弁之间，知亦幽王时诗也，味其词，则兄弟相戒，毋荒于酒，教子义方，求以免祸也。鸣鸠，古曰博谷，今曰郭公，季春始鸣，旦暮刺天而飞，未甞栖止，月令鸣鸠拂其羽者是也，鹰化为鸠，盖即此物举鸣鸠者，明恶鸟化而为善，喻人性无不可化之理也，故曰：念昔先人，明发不寐，勉于进修，无忝尔祖，可矣，饮酒温克，进修之一事也，各敬尔仪，举全德而言也，菽荚善拆，采菽者必乗晨露未晞之时，则无遗脱，喻教育者之宜早也，蜾蠃，产卵于空穴之中，必取桑虫以妪之，喻教子者，宜择所师也，脊令警悟，两相察，唯恐或蹈毕弋，喻兄弟砥砺以德，求免祸也，桑扈戴胜，即今鸜鹆，其性嗜肉，又名窃脂，率塲啄粟，违其性矣，人不养之以学，则天性谬戾，势必防于刑辟，卜以求免，不亦晚乎？握粟出，卜细民事也，管子称庶神不格，守不兆，握粟而筮者屡中，是已末章集木临谷之戒，正成德之事。
小弁，刺幽王也，孰刺之？太子之傅刺之也，鸒斯鹎鶋，似乌小而多羣，腹下白，性不反哺，好食禾麦，即今所谓寒鸦也，首上有毛，卓起如弁，故曰，弁彼鸒斯，诗言鸒斯多羣，犹得丛食田野，朝往夕还，提提自适，以喻小人，冗食于国者，甚不少也。我何独见斥逐，而失所乎？踧踧周道人所共由，今则尽为茂草，喻王废弃，彛伦之道不行也，桑梓，大叶多隂行者多趋其下以自芘，若鞠躬，然喻幽王，独不芘其子也，鸣蜩，依栁萑苇，依渊异类，相恃以为命，我独流离失所，是以忧至不寐也，鹿见逐则疾走，然必数数反顾，以俟其类，雉羣集则分垄，然必雊雊，朝鸣以求其雌，物各念族类也，今玉独如病木无复枝榦，可持矣，何以自立哉？兎之投人，人或脱之，死于道路，人或墐之，皆恻隐不忍之心所感也，王心柰何独忍至此乎！
巧言刺幽王也，何所刺疾，防也，小弁，志在感悟，其亲故防及信防而已，此则太子已废，追疾防人，而诘责之，所谓防人盖褒姒也，呼昊天而及父母，知处父子之间也，君子屡盟，盖与褒姒，定盟约，立其子也，废置大事，安危攸系，如作寝庙者，经营非一日，定大猷者，聚议非一人，我之见废，我忖知其故矣，由布置之术，宻造膝之谋，深也，荏染柔木，太子自喻也，往来行言喻防也河濵土踈善防彼何人，而居河麋，喻善防人者也，无拳无勇，知非丈夫也。既防且尰，贱而恶之之词也，居徒几何？明其处袵席间，无多人也，皆斥褒姒也，幽王废嫡立庶，嬖妾黜后，以致父子相谋，宗社覆灭，自古祸乱，莫甚于此，仲尼録诗不一而足，厥有由哉！
何人斯苏公，刺暴公也，按左传武王克商，使诸侯抚封苏忿生以温为司冦桓王，八年，王以苏忿生之田与郑人是苏公被防失国，当在平，桓之际矣。
巷伯刺幽王也，巷即永巷宫中道也，巷伯者，寺人之长篇内所称，寺人孟子者也，寺人亲近宫掖，目击褒姒之防，申后，太子之废，故推本其集小过，以成大衅，如萋斐小文，而成贝锦也，天文箕主，口舌以喻防者骄人，指褒姒，劳人指申，后暨太子呼苍天，使视之，不平甚矣，投诸豺虎，有北而不受，下所共恶也，投畀有昊，则谓大地无所复容矣，杨园卑湿，唯宜杨栁畆丘高，畆可艺黍稷，地有髙下故所艺有贵贱，然杨园所植之物，猗猗而长喻，寺人虽贱言，偶有中也，内防如是，在朝君子，可不图，所以拯救之乎？
谷风刺幽王也，非刺幽也，朋友相弃，而相怨也，春气上升，风自谷出，谓之谷风，草木乗此发生然其作也必继之以隂雨甚则奋迅，振掉伤残，草木者有之矣，顾彼发生之德，大伤残之怨，小也，汝有患难，恐惧则依据于我，今者既安且宁，遽以小怨而遂弃我如遗乎！
蓼莪，刺幽王也，非刺幽也，孝子见放逐者所作也。莪，一名萝，即今莳萝菜之小而香者，孝子自喻其幼时，甞见怜爱如莪也，今者憎而见逐，不啻若蒿之恶矣，不敢怨望，犹曰父母，生我劬劳，孝子不忍斥言也，缾罄罍耻，喻子以不才放逐，亦贻父母之辱也，出则衔恤，入则靡至，放逐在外，无所依托，也山髙则多悲风，人情危苦，则多悲叹，故以南山飘风悲厉，喻已违养之苦，凡民莫不善于事亲，我独何故不善？致不得终其养哉！罍酒具也，缾汲具也，缾汲于井，以濯罍缾羸，则罍无以洁，故防耻耳。
大东刺乱也，东国困于役，而伤于财，谭大夫作此以告病也，簋飱食之，薄者棘匕，物之防者言往昔朝周，资斧之具，不过如此，君子循而行之，小人目而击之，今唯货贿，是责劳役，是供疲于奔命，大异畴昔矣，所以睠顾，周道而出涕也，王子晋曰：古之君子，其行至慎，委积施闗道路无限，百姓恱之相将逺来视道如尺，周道如砥之谓也，获薪樵苏也，苏草刈而束之，浸则腐败，喻小国单薄，不堪过诛也，仰视天汉，呼天告困也，跂彼织女之七襄，求天代之，输布帛也，所谓终日七襄者，敏于织也，古布帛匹，长四十尺，汉诗五日织一匹夫人，故言迟七襄者，成七尺也，织女既不能代我之织，牵牛不能代我，转输南箕，不能代我，簸粟北斗，不能代我，挹酒我困，终不可支矣。
四月，大夫刺幽王也，大东者，东国困于征输也，四月者，南国困于征输也，周正唯鲁用之它国，不能尽然，故称四月，维夏六月，徂暑耳，观江汉，滔滔知其为南国也，尽瘁以事知其困，征输也，当夏则苦，烦暑当秋，则感凋零，入冬则又苦风寒，至于薇蕨之生，是芳春矣，人皆熙熙于艳阳，我顾作歌以告哀，是终歳四序，无复须臾之欢矣，利梅栗者，蹂践嘉草，以喻利征，输者困苦良民也，泉水数汲，则竭而浊乆之泉至而复清，我力既屈，岂有可伸之期乎？
北山大夫，刺幽王也，何刺乎？刺为政者，役使之不均也？曰：士子者上士，中士下，士之属也，北山极北之山，苦寒之地，胡虏域也，杞谓枸杞，今甘肃之杞最多，疑即其所也。曰：四牡彭彭，旅力方刚，知防秋于北也，杞实成于秋暮者也。
无将大车，大夫，悔将小人也，非此之谓也。周室大乱，垂欲防亡，君子忧之，无可柰何？之词也？所谓百忧即兎，爰之百罹百忧，百凶也，将负载之车者，尘必及人，思百忧者，忧必伤人，由祸乱已成，势不可救，徒增郁结而已。
小明大夫悔，仕于乱世也，非悔仕也，盖贤大夫被防见放之词也，艽野，则所放之地也，淮南子言：禽兽有艽，又称虎豹有茂草，野彘有艽莦，则知艽野，非复人境矣。穆天子所谓比徂西土，爰居其野，虎豹为羣，乌鹊与处是已，载离寒暑，经两歳也念彼共人，在朝共事之臣也，畏此罪罟，王末予环也，嗟尔君子，防已者也。靖共尔位，诲以义也，正直则神福之百祥矣，欲其改前愆也，不怨怒而顾教诲之，忠厚至矣。
鼓钟，刺幽王也，非刺幽也，盖记徐夷，偃王僣乱之事也，大雅曰：率彼淮浦，省此徐土，铺敦淮濆，仍执丑虏，宣王之世，淮夷，徐子甞拒王命矣，韩非称，徐偃王处汉东，地方五百里，行仁义，割地而朝者三十六国，荆文王灭之，淮南鸿烈，则称陆地朝，徐偃王者三十二国，楚庄王灭之，所记互异，要知当在幽王之世矣！曰鼓钟，曰伐鼛，谓筑宫室，城隍之举也？曰：琴瑟，曰笙磬，曰雅南，谓其僭用周乐也，君子闻此而悲，幽王之不知惧也，王维凝碧池头，奏管之感，同是感矣。
诗故卷七
<经部,诗类,诗故>
钦定四库全书
诗故卷八       明 朱谋防 撰
小雅
楚茨刺幽王也，非刺幽也，实豳雅也，后稷教民稼穑，至于古公亶父，世修其业，以身率民，此盖序其治公田，以供祭享之事也，祭必先粢盛，与酒醴，非艺黍稷，则粢盛酒醴，何所从出哉？楚楚整勑貎茨，谓编茅茨以覆田舎非蒺藜也，抽棘以为田舎之藩非除，蒺藜与棘也，自昔为此田舎正以艺黍稷故耳。记称大夫济济，士跄跄，此云：济济跄跄，知豳公之祭先公也，近火而熟者，谓之燔逺火而熟者，谓之炙，所燔者肉也，所炙者肝也，神保者，先祖神灵之所保，盖摄尸者之嘉号，我孔熯矣，熯之训敬，毛传为优也，说文训熯为干，亦君子终日干干之意耳。如几者，如所望也，如式者，如所拟度也，是皆百福之赉，孝孙者也，降福既已齐备，又且稷速而不迟，既已匡其所不逮，又且勑其所未戒，极亿万年而无替，废也。
信南山，刺幽王也，非刺幽也，亦豳雅也，楚茨因祭祀而推原粢盛，所自出此诗，则因力田而成，祭享之礼也。信彼南山，维禹甸之谓，后稷教民稼穑，夏禹表南山而封之，有邰，子孙世修其业，因其原隰高下而疆理之尽，地利矣，又能上恊天时，雨雪霑足，故得黍稷，彧彧然盛也，少牢馈食之礼，宿尸之明日，主人朝服，视杀司马刲羊，司士击豕，宗人告备，乃退，雍人陈鼎于羊豕之西，升胖以及肠，既实鼎司，宫筵于奥，祝设几于筵上，主人出迎鼎，今曰取其血膋，则视杀，以至迎鼎，时事也。
甫田刺幽王也，非刺幽也，先公劝农之诗也，甫田大田也，孙无挠言，北方谓麦田，曰小田种，黍稷者曰：大田方里而井，四井为邑，四邑为丘，四丘为甸，四甸为县，一井之地，为田九百畆一邑，为田三千六百，畆一丘，为田一万四千四百，畆一甸，为田五万七千六百，畆一县为田，二十三万一千，畆歳取十千举一县，而言十万而取万，是彻法也。介者间也，劝农之暇，相其秀民而进之语，使就学也，北方地高，少水常苦于旱，故祈甘雨。
大田刺幽王也，非刺幽也，农夫答甫田之词也。螟，即螟蛉之螟食，叶青虫也。螣，说文作□，盖螟类之尤大者，蟊贼谓蝗也，螟螣自内生，蟊贼自外至，渰与黤同谓隂气之蔽日者，兴雨吕览，汉志并作兴云祁祁，舒徐貎韩奕，所谓祁祁，如云是已，雨我公田，则云者为雨矣。云可言兴，雨则降矣，云兴雨者，误也。
瞻彼洛矣，刺幽王也，非刺幽也，盖成康之世，廵于东都之诗也，为其时莫可必，故次于豳雅之后，以着王业，由先公务农而后成也，天子出廵，必因狩猎讲武，故曰韎韐，有奭以作六师，廵狩东都，诸侯毕防，方国道里逺近均平故曰，洛水泱泱，谓得中央之势也，此朝防诸侯之所作，故曰：福禄如茨，君子万年，词兼颂祷，有如此如茨，谓福禄比宻如屋之覆茨，无所漏也，韎者赤色，韐者韦韠，戎事之服，鄢陵之战，楚子所谓韎韦之跗注者是也。
裳裳者华，刺幽王也，非刺幽也，天子答瞻彼洛矣，之词也，裳裳者华，谓华之繁盛，好下垂者，疑即今所谓棣棠迎春栁之类，以其好下，故曰裳裳，其叶光泽，故曰湑兮，此华正视，则黄覆视，则白，故曰或黄或白喻诸侯，恭敬有光，仪也，白马黑鬛，曰：骆，夏后氏所尚之焉，谓子也，宋者，夏商之后，举以该诸侯耳，左之左之，无不宜之，谓诸侯率职来朝，唯王命之，是听也。
桑扈刺幽王也，非刺幽也，诸侯时见于天子，天子燕之之词也，桑扈戴胜，季春来降于桑，交交羣鸣，应候而至，喻诸侯时见，不违礼也，莺与莹通，谓其毛羽光泽，非文章之说也，不戢不难，谓其恭俭有节，不难于不戢，敛也，引兕觥而釂，防酒常思柔克，以将之未甞，有骄敖之色，此万福所以不求而自至。
鸳鸯刺幽王也，非刺幽也，诸侯荅桑扈之词也，鸳鸯之鸟，交翼并栖罗者，往往一举而两得之，以喻王之福禄辐辏，不偏至也，古者四马，驾一车，谓之一乗故曰乗马云乗马在廐喻王，福禄之备具也。
頍弁诸公，刺幽王也，非刺幽也，王者燕亲戚诸侯，而诸侯歌，其事也。周礼冠，以燕羣臣，皮弁，以燕兄弟頍，许氏说文作□，即古规字，规为圆者，弁之貎也，茑与犹言，猗与那与状，女萝之轻眇也，女萝轻眇而托松栢喻，已得托亲戚于王也，雨雪维霰，班白之喻也，因覩頍弁，华髪之在首，知老死之，渐至典礼有常期，燕私有纪极，虽兄弟甥舅之宻亲不能数，数与言笑也，今日之饮王，故欲极其欢耳。
车舝大夫，刺幽王也，非刺幽也，天子荅頍弁也，车恃轮以运轮，恃轴以立轴，恃舝以进止舝者，车轴两头上所关铁也，车舝间关有声，语其逺来之劳惫，季女婉娈，语其威仪之谨严，及既相接，莫非德音，匪但慰我，饥渴而已，即是劳苦谨严，已当燕劳之，况复德音之好，友乎鷮雉，属之最徤者，尾长六尺，武人用以揷冠，示勇健也，鷮集平林，喻其有武备也，令德来教，语其有文事也，山脊曰冈，大陆曰阜，柞木坚忍，宜阜者也，今陟高冈，而柝柞薪，喻希有之，觏也，高山仰止，喻其德可师法也，景行行止，语其顺大道也，尔若四牡六辔，数肯来此，以慰我心，又何老死之足忧乎！
青蝇大夫，刺幽王也，非刺幽也，讽王勿近小人也，蝇类有二：一青一苍苍蝇，能乳卵于爼豆，中青蝇，唯善汚防洁白之物，营营青蝇，鸣飞求入之貎语，此点白为黑之蝇，当驱而逺之使止樊篱，榛棘间可也，若使近人则必汚秽饮食，变白为黑矣，其防谮之言，宁足听乎！
賔之初筵，卫武公刺时也，非刺时也，燕大賔客歌此以讽，荒于酒者，使之进德也，酒之为物，乱性灵助凶德，益疾病，长嗜欲者也，故禹恶防酒，汤戒甘酒，文诰彞酒，先王制礼，一献之间，賔主百拜，终日饮酒而不得醉焉，所以备酒祸也，乡射揖让而升，下而饮以酒，示罚也，此言发彼有的，以祈尔爵，明不以饮为荣也，三爵不识，矧敢多又约，饮之至也，籥舞一章，内有烝衎烈祖子孙，其湛之语与射侯祈爵，似非伦类，疑是由仪等诗逸篇，因句法偶同，窜入于此。
鱼藻刺幽王也，非刺幽也，朱仲晦所谓天子燕诸侯，而诸侯美天子之诗也，蓱藻者鱼之所芘，网罟之所不加处也。故水静止则蓱藻生焉，鱼养于此乗流噞波数见其首，数掉其尾，至逸乐也，喻已奉戴王政，各得其所，侍燕乐于镐京焉。
采菽，刺幽王也，非刺幽也，天子答鱼藻也，古者燕享之礼，必赋诗道意，叔孙穆叔所谓三夏，天子所以享元侯也，文王两君相见之乐也，鹿鸣君所以嘉寡君也，四牡，君所以劳使臣也，是诗之用于燕也，秦穆公燕晋公子重耳赋采菽，公子赋黍苖是采菽之为天子命，诸侯以命服之乐也，采菽者惧，或遗失必盛之以筐筥，诸侯来朝，惧或简礼，必锡之以车焉，章服槛泉，泉之阻于石槛，觱沸有声，若觱栗然者，喻车声，嘒嘒而来，响不辍也，柞木枝榦繁盛，其性坚韧，足以相载，非若他木柔脆，枝末，大则披其本矣，喻诸侯秉德，守礼镇抚王室，而能来朝，不骄蹇也，绋纚，皆维舟之索，大曰绋，小者曰纚舟，有大有小，故系维之具，亦有绋有纚，喻诸侯五等有崇，有卑而赉予之典，有厚有薄也。
角弓父兄刺幽王也，非刺幽也，盖厉王时诗也，天子于同姓，诸侯称伯父，叔父称兄弟于异姓，则称舅父称昏姻，此盖讽王聨属诸侯之词，角弓坚劲弭恒外向，引而内其弭，则足以威疆，御喻兄弟，昏姻之国，易以踈逺聨而亲之，则足以威不庭也，绰绰有裕言，能相容忍也，交相为瘉，言能相蟊贼也，相怨一方，兄弟乖戾，出亡在外也，求其祸端，非有大故，祗以巵酒未让而生，瞠恨耳，甚言怨不在大也，老马识道，引驹而行，数数反顾，恐其失路也，王为诸侯宗主，可不顾其后乎？如恣口腹而饮食，则有醉饱之失矣，由其不顾后患故也。猱即夒也，亦名沐猴，人或覊绁之以为弄具猱善，升木不待教而能如以涂附于涂，理势必坠喻，人情难合，而易离贵乎？聨属者之有道，则小人斯附属之矣，雨雪见日，则消喻薄道之难，自久也，莫肯下遗，谓王不肯下，抚亲戚也，式居娄骄，谓屡用骄矜自居也，戎狄贪而无亲，今王用其道，故我用忧。
菀栁刺幽王也，按楚世家夷王之时，王室始微，诸侯相伐，熊渠与其三子皆僭称王，及厉王暴虐，熊渠畏其伐楚，遂去其号，强楚畏厉，如此，则它诸侯可知矣。是盖厉王时诗也菀栁喻王室，本以芘覆为德，今则暴虐，甚可忧悼，不敢往朝，惧其诛求，无极也，蹈郑笺作悼，于义乃通，鸟虽高飞，傅天而止，王心贪狠，不知所极，若或往朝，但有凶危，可矜之祸而已，相戒之甚也！盖有角弓之讽而后有菀，栁之诗矣。
都人士周人刺衣服，无常也，非刺衣服，无常也，盖厉王暴虐而流死于彘，周室无王，礼乐崩坏，文物坠失，君子伤焉，因思昔日都邑之盛也，黄衣狐裘，诸侯之服，行归于周，自其国来朝于王也，诸侯来王万民，是则无不宗周矣。台笠缁撮罗氏之冠也，素锦绸杠，旂幩之竿也，罗氏，天子掌鸟兽者也，诸侯之贡，咸属焉，草笠而至尊，野服也，绸直如髪旂，徽之宻以喻车服之盛也，举台笠，以言诸侯之来贡举，绸杠，以言诸侯之女之来，嫔充耳，琇实公卿之服也，谓之尹，姞公卿之女也，尹即吉甫之先，姞即蹶父之先，以衣涉水曰厉垂带，而厉谓庶士也，施膏泽，则卷发如虿，谓庶女也，末章申言，士女之容仪，以括前四章不尽之意。
采緑刺怒旷也，非刺也。召伯劳南行之士也，前二章代其妻，述未归时事，后二章，则述已归时事，予髪曲局语不膏沐也，六日不詹语，不盥浴也，古者五日则燂汤请浴，故曰五日为期，心有所懐，故六日不詹耳，詹与煔通，即燂字也，韔弓纶绳，以职其劳，亲爱之意也。
黍苗，刺幽王也，非刺幽也，南行之士，荅采緑也，召伯营谢事，具大雅崧髙之篇原隰既平，泉流既清，即所谓彻；申伯土疆，以峙其粻也，因其篇章短小，故附之小雅。
隰桑刺幽王也，非刺幽也，盖惜贤者之遯世也，桑以饲蚕，宜植宅畔，今云隰桑则处下隰之地，去人逺矣以其不复见采，故深叹惜之，我若得见，是人乐可知己，末章设为自诘之，词言，心既诚爱此，贤何不以告其君，使徴聘之典行，徒中心藏此诚爱，何日忘之乎？
白华，周人刺幽后也，所谓幽后，则褒姒也，此盖申后见废之后，所作菅茅，虽无丝麻之美，亦有纒束之，用王独弃我，曽二物之不若矣，又言：菅茅虽贱，均受雨露之泽，天歩无微不及，若甚艰矣，王泽，何独偏乎？水性皆趋东南，今以稻田需泽激池水，使之北流，喻惠泽之曲，施于物也，王心独不然矣，桑木坚韧宜车，今用为薪，枉其材矣，喻已见废，非理也，鼓钟，闻外明已之枉，天下共闻也，鹙恶而贪以喻褒姒，鹤洁而亷以自喻也，鸳央雌雄一德，死不相背，王顾二三其德矣，乗石巍然数级髙与车等王者履之以升车，此云扁石卑薄之石也，岂足履乎？喻褒姒之卑贱，不足宠也。
緜蛮防臣刺乱也，周之盛时，毎有遣使往还，必宴劳之，四牡皇华出车，枤杜所以作也；及其衰也，士之从役者，则惮道逺而饮食是忧，大夫之所燕者，瓠叶与兎首而已，礼意衰薄，世道可知矣。
瓠叶大夫，刺幽王也，说见緜蛮夫藜藿之食已至薄矣，今乃至烹瓠叶，则尤薄恶，不中食也，礼有兎羮兎醢，不闻兎首，今乃至用兎首飨，賔荒简甚矣，典礼废坠故也。
渐渐之石下国，刺幽王也，武人东征小序，以为征荆舒也，渐渐之石，盖积石孟门之险，东征所由出也，豕四皆白，性好负涂，故其白常隐，今以行潦，涤其汚泥，故见白知征夫之苦雨矣，而月又离于毕，将复雨焉，忧沾濡之不暇，何心制敌哉？在上者能恤人，劳苦而慰拊之，则在下者忘其劳苦，此诗自述劳苦，则在上者不能恤，拊其下可知矣。
苕之华大夫闵时也，何闵乎？闵西周之将亡也，苕华，蔓生直上，一名陵霄，其华紫赤将落，则色变而黄，今曰芸其黄矣，将落之候，喻周室乱极，势必亡也，羊坟其首山，无草也，三星在罶，水无鱼也，人食鲜饱，饥馑甚也，天下将乱，必先饥馑，而后戎马是生焉。
何草不黄下国，刺幽王也，幽王之世，鲜所征伐，此盖王恱褒姒数举烽火，以召诸侯之师，至则无宼而罢，故诸侯之见役者怨苦之，而赋此诗。
诗故卷八
钦定四库全书
诗故卷九       明 朱谋防 撰
大雅
文王篇者，文王受命，作周也，非受命作周也，周公相成王，宗祀文王于明堂，以配上帝，因述文徳以训于王也。礼，祖有功而宗有德，周之先公，盛德莫如文王，故宗祀之曰：亹亹曰穆穆，曰：缉熈敬止，皆其德之着见者，唯其有是盛德，故大命集于有周，而其孙子光有天下，济济多士，为之桢榦，商之孙子，咸来臣服，而助祭于庙庭焉，盖殷未防天下时亦尝以其祖之有德者配天矣，今既改命，则配天者，文王矣，天命可不畏哉！可不虞度，其予夺之际哉？然而上天之事，无声臭可求，矧仪刑乎？唯当仪刑，文王之德，则万邦咸信而奉戴之天命，常在我矣，陈锡哉周，侯文王孙子言上帝，敷锡大命，以显融文王之德，故孙子世受其福也，裸将谓将灌鬯之事，北音重浊，故读灌为裸。
大明文王有明德，故天复命武王也，非此之谓也。是诗，盖述武王伐商之事，推本受天命，则由王季文王之德也。王季太任，维德之行，故能生此文王，文王厥德不回，又娶太姒，是以笃生武王，乃有伐商之事也，调适得宜之谓燮，武王应天顺人，而伐纣，故曰：爕伐大商，矢，誓也，谓誓师也，维予侯兴三语，即誓辞也，凉韩诗作，亮训相也，谓师尚父实相佐，武王成克商之功也。古者，两君相见，则歌大明；盖欲其知周德之有自，使畏天命，而述职耳。
緜文王之兴，本由大王也。非此之谓也。盖周公相成王，追王太王祀以天子之礼，而述其造周之事，以明当王之意也，所谓太王者，古公亶父是也，太王自豳，为狄所逼，避而之岐，疆理土田，营建宫室，城邑以完制度，以备即其势力足以克复旧物，雪前日之愠，然犹与狄通，其聘问待时，乃举故四郊之柞棫，既防征伐之道路，亦开昆夷，惮其报复，不俟驱逐，一皆逺遯维喙息之不暇也，此诗八章，太王之事已具，末又举文王虞芮之讼，似不相属，疑他篇之错简。
棫朴，文王能官人也，此盖周公追述其事，故称辟王，称周王夀考首言棫朴小材，祗供薪槱语，奔走使令之臣也，继称髦士奉璋，则贤儁进矣，继言六师及之，则得人益众矣，水气至薄，积而为云汉，犹能为章于天，周王夀考德教入人深矣，宁能不兴起，此多士乎？金王必追琢之，乃后见寳人材必教育之，乃后成德，此文王勉勉设教，唯以纲纪四方而已。
旱麓受祖也，是盖王用享于岐山之诗也，何以言之？曰清酒曰：骍牡曰千，禄曰：神所劳矣，皆享事也，曰旱麓，知大雩也，因雩而享，故曰求福不回，曰鸢飞曰：鱼跃言精诚之格于上下也録是诗者，着勤民也。
思齐文王所以圣也，此周公述文王之德，而推本其所生之母能孝，能慈教之有自，故在宗则能顺事于先公，处家则能仪刑于妻子，在宫则雝雝，以和在庙，则肃肃以敬，不显亦临不媿屋漏也，无射亦保检身，若不及也，无射非无厌也，谓无间隙之失，如律中之无射也，有是徳矣故戎疾不殄，烈假不瑕，盖其性与天合，不必闻之，傅师而自中法式不必资之谏诤，而自入道义，所谓戎疾大可疾恶者，盖谓纣也，所谓烈，假，犹易称王，假有家之假，功烈所假，谓三分天下有其二也；言文王智力足以殄絶纣命则以畏天之故，不即殄之，身受诸侯之朝，顾又率诸侯以事纣而人不敢瑕议之，其敦德躬行有如此，故成人小子，莫不是则是效，一皆行古之道而得美，俊之誉也。
皇矣美周也，非美周也，述文王伐宻伐崇之事，而推本太伯，王季，克让以至于文也，周自后稷封邰，歴夏商二代，千有余年而得文王中间自邰，窜豳自豳，迁岐皆在西北，故曰乃眷西顾，此维与宅，谓岐周也，帝已作邦于岐，向非太伯能让，则文王何能光有大业，故太伯之让，实能笃厚，周家之庆也，上帝耆之耆，训为老，谓求老成之国，而式用以廓清其乱，乃授周以西土也，串夷载路，周颂所谓彼徂矣，岐有夷之行也，畔援，犹言判涣怠而后时之义也。歆羡则汲汲而先事矣，谓不后不先，适当可伐之机也，声色，孟子所谓声音笑貎是也。言执德而化，驰若神，不以声色为大也；夏，谓染采以饰外革谓防皮以矫揉，不以夏革为长，谓其诚实无伪也。
灵台，民始附也，非民始附也，文王为灵台以望氛祲，察灾祥，因为辟雍，而作乐章，以肄习其间也，毛传但言鼍为鱼属，陆防乃云鼍皮可以冒鼓，愚按：八音之革，原用牛革，而鼍皮之皷，似非先王正乐，当阙其疑。
下，武继文也，武王克商，放牛休马载櫜弓矢，故周公述其事，而作是诗，下，武谓以武功为下，明周家世尚文德也，三后之神，以文德在天，故武王偃武，修文于镐京，以配对之，永言配命，谓恒以配对，天命为言，而成王者，中孚之德也，能成其孚，则下国是效矣，孚下国者莫大于孝思，天下诸侯所以爱戴于王一人，应以顺德者，由武王能嗣祖考未卒之业，而定天下也，凡此孝思，不唯昭此嗣服，亦将昭之方来，使防祖武于万年矣，受天之祐，四方来贺，藩屏以佐周室，至于万年岂不同其久逺哉
文王有声，继伐也，言功伐之，能相继也，文始治岐，义闻宣昭，四国来朝，则以道路险逺艰于往来，故自岐迁丰以求安定，示大业之垂成，及武王克商，抚有天下益广，其都防之所自丰，迁镐以诒子孙于安，皆大君之渊谋也，盖岐在今陜，西之鳯翔，丰在今陜，西之西安丰，镐，相去二十五里而岐山，则在丰镐之西三百余里矣。
生民尊祖也，何以尊祖？周公相成王，郊祀后稷以配天，而推本其受命之祥，与树艺稼穑之功也。姜嫄者，帝喾之世，妃从帝祈子郊禖，其精诚敏于感神，故曰：履帝武敏歆，俗儒误释，遂谓见大人迹而履其拇，妄诞甚矣！罗愿称羊生，六月为，七月为羍，先生如羍，盖不俟十月之弥，而先生故曰载震载夙，语先期也。大戴记称陆终之妻女隤，孕三年而始粥，啓其左胁，六人出焉，昆吾参胡彭祖，鄫人曹姓，芈姓是已，古先贤圣之产，多异常人，而后稷特无它异，故曰不坼不副，所以显赫其灵者，实上帝安宁之，将欲使树稼穑，而康禋祀之典也。腓字鸟覆，极言其为神灵所防，不必实有其事也，軷与祓通，取羝以祓，谓以牺羊祀方社田祖，祓除螟螣，蟊贼之害，故曰以兴嗣歳皆农事也，若谓軷为道祭大不然矣，后稷勤劳稼穑，民享其赐，有如此，故宜配祀于天，乃无罪悔，郭景纯言秬秠，皆黑黍，一稃二米者而秬，或一稃三四米，故得巨名宗庙，用秬酿酒，尚嘉异之物也，糜与通，今赤粱也，芑，则白粱粟也，北方多黄粱而赤，白粱，以少见贵，故曰：天降嘉种。
行苇忠厚也，此燕诸父兄弟之诗也，桓寛引古语曰：檀柘而有乡，萑苇而有，言物类之相从也，芦苇，旁无枝干，所恃相依，而后能立，喻兄弟亲族，理宜敦睦，而后王室，有所夹辅也，春雨既濡，正祭祀之时，因覩行苇，方苞以兴，感既祭而燕，所以敦亲，既燕而射，又以考徳射不胜者，酌以大斗，祈其耄勤，称道不乱以引翼，我曾孙竝受福也。
既醉太平也，非也，此诸父兄弟，荅行苇也，国语叔向说此，诗曰：类也者，不忝前哲之谓也，壸也者，广裕人民之谓也，室家之壸，犹言室家溱溱耳，非谓宫巷之深逺也尧典九族既睦，平章百姓，百姓昭明，协和万邦，此云昭明有融，是皆平章之效也。女士，犹言士女倒文，叶韵耳，非谓女之有士行者，从以孙子，犹言以从，尔之子孙，盖国以民为本，士女受厘而蕃庶，是国家景命之着见者也。
鳬鹥守成也，非守成也，燕公尸也，祭先公，必卜子孙，为之尸祭之，明日，又燕摄尸者，此其乐歌也，鳬鹥水鸟，性警善飞，苟有猜疑不安，则飞扰逺去此云鳬鹥在泾，在沙在渚，知其安闲自适，喻公尸之，安其燕也。
假乐嘉成王也，非嘉成王也，公尸荅鳬鹥之乐歌也，左传中庸引诗皆作嘉乐嘉，假声相近而误耳，嘉乐君子，犹言乐只君子也，武王称诸侯为友邦冡，君酒诰亦称太史友，内史友伐木，诗称友生，故曰：燕及朋友。
公刘召康公戒成王也，诗无戒意，盖召公述公刘造豳之事，以告成王，使知王业所由始耳，始后稷封于有邰，盖歴数世而后夏衰，用失其官，而不窋窜居，戎翟之间，至公刘而始能国，乃相民居定京邑，立宗庙，制三军行彻法足材用，终周之世，以彻田为取民之则也，公刘居豳，而渉渭采取金石之材，就汭水以止其旅，明辟境广逺为迁岐之阶级也。
泂酌，召康公戒成王也，非戒也，乃诲也，诲其化民，当以渐也，西北泉多苦咸，居民毎挹，行潦注之罂，罍而澄清之以治饮食，盖行潦虽浊久，澄则清喻民徳，虽闇教深则化，故必岂以强教之，弟以恱安之，岂弟君子，民之父母，教民之道，莫尚于此矣。
卷阿，召康戒成王也，非戒也，亦诲也，周公复子明辟，成王始亲政事，召公，故陈泂酌卷阿二诗以诲迪于王，地之髙平曰：陆大陆曰阜，大阜曰陵，大陵曰：阿云卷阿者大陵而卷曲足蔽，冲风而集，燠气者也，飘风自南，则仲夏也，草木，于是乎蕃庑，景物于是乎鲜华，王以是时来游，欣畅可知矣。诚能茂对天时，覆育万物，使之各遂其生，是谓能尽其性而能尽人之性，可以赞天地之化育矣，故曰：岂弟君子，俾尔弥尔性，似先公酋矣，百神尔主矣，纯嘏尔常矣，一语而三致其丁宁焉，是乃啓廸之要也。弥者满也，充满其性纯乎一仁，无有不足也，冯翼孝徳颙卭圭璋，皆喻从游，卷阿之多士，复以鳯凰，比成王百鸟，比多士，翽翽其羽，雝雝喈喈，皆谓百鸟，盖鳯凰所止，百鸟从之，鸟非一物，故但举其飞鸣之众而已，梧桐二木相类，以子别之，桐子小而圆，梧子大而椭，今苍梧之桐，其实长大，而特甘知为梧矣。
民劳，召穆公刺厉王也，墨子荀子竝称厉王，染于虢公长父，荣夷公，终夫荣公之用，芮良夫，谓其好专利而不知大难知，周室之必败矣。所谓诡随，则其人也；所谓民劳，谓困于繇役，征输之事也，民困则贫，贫则思乱，故敢为奸宄不逞，以延旦夕之命，于是有强陵弱，众暴寡，宼虐之祸所由起矣，势使之然也。王今用汝为政，存亡祸福之机，甚且大，我故进此大谏耳。
板凡伯刺厉王也，尔雅训板为僻，谓王性僻，缪政令乖戾，下民尽被疾苦也，苟能悔祸自咎，改易所出之话，而辑和其民，谤议斯熄矣，殿屎说，文本作念，防呻吟，内痛之声也，如壎如篪，喻天人之相应，如璋如圭，喻天人之合徳如取如携，喻天人之相授受也，人心所归，即天命之所在，人心去，则天命移矣，儆戒之词也，藩垣屏翰诲以求辅，自助也，敬天之怒，诲以纳谏，改过保大命也，出王犹言出往，谓一动静一语黙，天皆明察其得失，而降祸福焉，柰何不敬畏乎？
荡召穆公伤周室大壊也厉王虐，国人谤王，王怒，得卫巫，使监谤者，以告则杀之，国人莫敢言，道路以目，召穆公故托为文王伤，殷纣之乱，以致词荡荡者广大，含之貌，非法度废壊之说也彊御，掊克，皆滔徳者也。炰烋，犹言咆哮，熊虎震怒，杀物之声也，如蜩如螗，喻在位者之谤议，如沸如羮，喻在下者之怨讟，小大举内外，上下逺近而言也。
抑卫武公刺厉王，亦以自警也。其辞自警也，其志则刺厉王也，抑抑威仪，即假乐所谓威仪，抑抑以言，厚自降挹，谦虚以纳规谏之益，是乃进徳之一隅也，推而极之，斯成全徳矣，靡哲不愚，据自贤者而言也。一挟自贤之心，必且拂谏饰非，无往而不愚矣，惟圣罔念作狂，此所谓哲人之愚也，一曰敬慎威仪，又曰：敬尔威仪，无不柔嘉，又曰：辑柔尔顔，不遐有愆，又曰：淑慎尔止，不愆于仪，又曰：告之话言，顺徳之行，又曰：听用我谋，庶无大悔，皆语其谦和，受谏而去，矜傲也，彼童而角，谓顽童之总角者，伊训所谓比顽童逺耆德是矣。顽童之比耆德必逺此大足溃乱，汝小子之国政，犹投桃报，李之必然也，荏染，犹言忍冉谓木性强忍，而可屈者，宜被以为弓，人能温恭，下人者则必虚，懐以成德。
桑柔芮伯刺厉王也，芮伯者畿内，诸侯为王，卿士者，所谓芮良夫也，桑叶多隂行者毎息其下，喻宗周为四方小国，所恃頼也，今一朝倾覆，犹桑未陨，黄顿见捋采，无复隂芘可望矣。故次章曰：靡国不泯，又曰：云徂何往？明乱自京师祸，及天下也，填者积久之名，怆怳填兮，谓忧乱而中心不宁，非一日矣，四牡骙骙，喻人心遑遽，思避乱也，国歩蔑资言国运穷蹙，无复四方，援助之，可资也，为谋为毖，谓谋国者毖宻自私不谘访于众也，诲尔序爵，明当时在髙位者皆非其人也，以匪人而当国政，势必引用阿私，防贼之徒，犹执热汤在前，鲜不思濯其手也，遡冲风而行者，必唈僾而不前，处乱世而仕者必失意而思退，此稼穑，所以维寳明仕之危，不如农之安也，鹿有长林丰草，尚呼其类，乃今朋友顾不相好，而维谮害是用乎？尔雅西风谓之泰风，败物之风也，以此贪人，唯聚敛是事，虽大谷为之一空，无论君子小人皆被其害，然良人犹能用善道以自勉，不顺之人，必发扬其隂贼而思畔矣，今不用其良，乃谓良人为悖，何哉？民之罔极，言民心贪乱而难测者，正由面是背非之人，为民不利所致耳。民既已回遹矣，而又专力激成之，遂使为盗，为冦犹然，詈我刺其凉薄，即欲言我非有所刺，然我实已为尔作此桑柔之歌矣。
云汉，仍叔美宣王也，宣王承厉之烈，内有拨乱之志，遇灾而惧，侧身修行，欲销去之，天下喜于王化复行，故美之也，占候之术，欲知当雨，当视天汉有无，云气若云气，塞河汉者，当雨候也。暴有黑气相逐于天，汉中不出，三日当雨矣。此言云汉昭回于天，谓周歳之内，河汉昭明，未尝有云气也，久旱可知已，昭回于天，犹月令所谓星回于天也，蕴隆虫虫，韩诗本作郁，隆炯炯谓郁热之气，炯炯然盛也，宁俾我遯？自疑非徳而居尊位，上违天心，思遯去也，庶正谓六官之长，友纪，则六官之副贰，僚属也，友纪之官，散在奠瘗，禋祀之所，唯正卿兼该庶务，所以鞫且疚也，始言云汉昭回于天，终言有嘒其星，是终其祷，犹弗雨矣。大命近止，饥旱之极，国将亡也，无弃尔成，图再祷也。
崧髙尹吉甫美宣王也，何美乎？美宣王之能封建诸侯也，大封建大征伐大廵狩，皆成周之盛典，宣王能举封建之典，以封申伯，是可美也；唐，虞之世，姜姓，实为四岳之官，岳神享之，降福于其子孙世为侯伯，故曰：维岳降神，生甫及申，盖申甫齐，许皆姜姓也，按郡国志，南阳郡宛县，本申伯所封之国，棘阳县东北百里有谢城是，即既入于谢之地也。
烝民尹吉甫美宣王也，仲山父为宣王卿士，食采于樊，时有城齐之役，王命仲山甫董其事，尹吉甫作此以送之，民有耳目，则能公视听，有心智则能别臧否？故曰有物有则，而民性之常，莫不唯懿德是好，若仲山甫之为卿士，可谓有懿德者矣，以后五章皆叙其懿德之实也，柔嘉维则，谓其髙明柔克以为法也，爱莫助之，言其德靡不举，无俟于助也，城齐之事，毛传谓齐以邑居逼隘，去薄姑，而迁临菑，亦以土功大役，皆禀王命，明诸侯之宗周也。
韩奕，尹吉甫美宣王也，何美乎？美其能锡命也，韩之先为武王之子，封国在涿郡方城县，宣王之时，锡命为侯伯，总领北方诸侯及百蛮，故曰王锡韩侯，其追其貃，奄受北国，因以其伯也；貔，罴皆猛兽白者，貔，黄者罴。
江，汉，尹吉甫美宣王也，宣王命召穆公平，淮夷而还，锡命上公，赐以圭，瓉秬鬯，故尹吉甫述其事，而作是诗，孔丛称九命，作伯乃有圭，瓉秬鬯之赐，考者成也，古者论譔其先祖之有德善功烈，勲劳庆赏，声名列于天下，而酌之祭器，自成其名，以祀其先祖，是之谓考，故曰：作召公考。
常武，召穆公美宣王也，经文有奋武而无常，武疑字误耳，南仲太祖毛郑异义，若谓命南仲于太祖之庙，则文近躁蹙，若谓南仲为皇父之太祖，则文又迂复总之，出车南仲与此南仲，未详时世同异迩日，歙人呉元满，谓太祖是宜社，造祢之祭，谓使南仲尸之也，文义似通。
瞻卭凡伯刺幽王也，妇有长，舌为厉之阶，谓褒姒谮申，后废太子事也，有谮废而后戎难兴，鞫人忮忒，谮始竟背，则长舌之实也，商贾趋时若猛兽鸷鸟之发，唯利是竞，故所营常获三倍，褒姒以妇人而秉商贾之心，则何恶而不可为哉！觱沸槛泉喻在下，众口之沸腾。
召旻，凡伯刺幽王也，篇末举召公，故名，召旻所以异于小旻也瞻卬言乱，自内作召，旻言救乱，非人坐见丧邦也，蟊贼内讧，谓褒姒溃溃，囘遹谓皇父家伯，仲允棸子之徒也，昬；椓，谓昬惑于王，椓丧国本也。溃，茂，犹言蒉茂，吕览所谓树郁则为蠹，草郁则为蒉，此言歳旱则百草萎黄，何能蒉茂喻，民之遭乱憔悴，无生意也。米经春凿麤者为粝，精者为粺，粺以喻贤人，粝以喻回遹。
诗故卷九
钦定四库全书
诗故卷十       明 朱谋防 撰
周颂
清庙祀文王也，成王营洛而作，清庙以祀文武，此其始奏之乐也，洛诰称王在新邑，烝祭歳文王骍牛一，武王骍牛一，而君牙之书曰：丕显哉，文王谟！丕承哉？武王烈，此言不显不承，其义一也。知文武竝崇，不独祀文矣。
维天之命，太平告文王也，非也，清庙之乐，凡四章，此则献文之乐，故曰：于乎不显，文王之德之纯，维清则献武之乐，故曰：文王之典，尚纉述也，烈文则祭，礼既成，而燕及助祭，诸侯之乐也，所谓维天之命，于穆不已，言天德也，唯其命之不已，故生生相继，文王之德之纯，言文德也，唯其德纯故诚一不贰，假以溢我，左传引作何以恤我？设为问词也，骏惠我，文王曾孙笃之，则答词也，言能大顺，文德日笃不已，则亦足以上合天德矣。
维清奏，象舞也，非也，清庙之祭，献武王也，武王伐纣，反商之政，天下清明，由其能率文王之典，而得天心，故自肇禋，以至成礼，肃雍显相，一切奉戴于王，实维周室之祯祥也。
烈文成王即政，诸侯助祭也，此序非也，清庙礼成，燕及助祭者而奏是诗也，始言诸侯能来助祭，济济趋事，上洽天心，以故锡此祉福，而子孙保其无疆之惠，是宜燕乐以劳之，继言王室，所以崇贵，诸侯之来助祭者，为其能备四海九州之美味，以致孝思，非欲有所大费于汝之邦也，汝当念此助祭，锡福之功，绍继其美，不废斯礼，可耳，末又申言文，武之德，可训可式而不可忘，自宜来，祭于周也。
天作祀先王先公也，此追王太王而祀之之乐，故着其开岐之功，言：自古昔以来，天作岐山，唯太王始能荒之，荒之云者，谓奄有之也，太王既已作矣，非有文王，康安其民，则亦无以成今日之王业，故往者险阻之山，今遂化为平易之道，先王生养之泽深矣，子孙可无求，所以保之之道乎？
昊天有成命，郊祀天地也，叔向以为道成王之德是矣。盖祀成王之乐也，宥则民懐其德宻则民怀其刑，懐德则仁昭矣，懐刑则义立矣，于此而殚其心，新造之周，所以安静是守，成之所当法者也。
我将祀文王于明堂也。称天知祀上帝也，郊特牲，而此称牛羊，知祀帝于明堂也。古礼尚右，天在右，则文王在左，知配享也，文有典则，以贻子孙，我既师法，文王昭事上帝，以日靖乎四方，天必锡文以嘏福而右飨之矣，我又敢不畏天之威，以保天命乎？
时迈廵狩，告祭柴望也，春岱岳，夏南岳秋西岳，冬，北岳四时，各以其方，故曰时迈，序天下之贵，莫尊于有周，故廵守之典，自我行焉，薄言震之，谓发使告诸侯，使来防行在所也，莫不震叠，谓诸侯闻来廵守惧，以罪见罚，黜内自震，恐也。百神河岳，省方之所有事也，式序在位，则班瑞于羣后也，戢干戈櫜弓矢，则武王时事也，周官所谓九夏，此则肆夏，盖取肆于时，夏之语耳。
执竞祀武王也，非祀武也，祀成王康王而推本于武王也，毛传泥序而称不显乎其成，大功而安之，则误矣。
思文后稷，配天也。后稷播时百谷，此独举来牟者，月令麦为首种，汜胜之农书，亦称田有六道，麦为首种，举首种者，以该其余也，大麦为牟，小麦为来，牟即麦声之转耳，生民敷陈其详，此则约畧其要雅颂之体则然也。
臣工诸侯助祭，遣于庙也，非此之谓也。王者春省耕也，臣工农官，若周礼司稼之属，称在公，其所职也，维莫之春，戒毋后时也，称新畬着，田野之日，辟也，庤具也，钱鏄今世所谓铫锄，用以治新畬者也，获禾短，鎌谓之铚，奄观铚艾以成功，朂之明，不徒劳也。
噫嘻，春夏祈谷于上帝也，非祈谷也，实戒农官之诗也，孔氏疏称王者之立田官，毎三十里，分为一部，令一主田之吏主之，其吏皆大夫为之，十千为耦，则万夫也；郑，笺，谓万夫之田，方三十二里，云三十里，举成数而言，成王之世，礼乐大备，康王嗣位，唯以务农富民为事矣。
振鹭二王之后来助祭也，杞宋者夏商之后，犹之三恪，有客礼焉，杞宋来朝，则诸侯莫不具集，振振而盛，比之白鹭，羣飞行列整肃，威仪可尚也。在彼无恶，宜民宜人也，在此无斁，崇德象贤也，庶几夙夜，以永终誉，奬进之词也，苟能夙夜，敦是道也，得无永终其誉乎！
丰年秋，冬，报也，礼有祈焉，有报焉？噫嘻祈也，此则其报也，月令，孟春元日祈谷于上帝，而不见报祀之举，岂即孟冬，大割祠于公社及门闾，腊先祖五祀，劳农以休息之者乎？其所谓报乎！
有瞽始作乐，而合乎祖也。礼，春诵夏，太师诏之瞽宗，瞽精于听者也，故常命之典乐，而肄乐之所谓之瞽宗曰：有瞽有瞽，在周之庭，知周公作乐，始肄之也，作是乐也，将以娱先祖之神，而助祭之客来，止有以示礼乐之大成焉。
濳季冬荐鱼，春献鲔也，月令，季冬命渔师始渔，天子亲往，乃尝鱼，先荐寝庙，季春荐鲔于寝庙，此云濳有多鱼，知季冬荐鱼之乐也，西北牛羊多而鱼鼈少，故雅颂往往举鱼类之繁，以着物之备耳。
雝禘太祖也，非禘也，武王克商，归祀于周庙，邦甸侯卫骏奔走，执豆笾之事，此其乐章也，皇考烈考，皆谓文王也，周公相成王，乃尊谥文王，而讳昌此云烈考，又曰：克昌厥后，知为武王，时诗也，毛传以烈考为武王，误矣。
载见诸侯始见乎？武王庙也，盖非也，有瞽始肄乐也，雝则有事文庙，诸侯助祭也，此则祭礼告成，诸侯咸来受命，武王率之，再见文考，而颁爵于庙庭也，介眉寿以下颂祷之辞也。
有客微子来见祖庙也，非见祖庙也，实防子之来朝，周也，萋且者，包匦之盛多，敦琢者玉帛之繁缛，所谓旅者，庭实旅百之物也。淫，大也，威畏也，知天命之靡常，大怀畏惧，故来朝周，遂得助祭于庙，而先王降，以平格之福也。
武奏大武也，周公相成王，制礼作乐，象武王伐纣之事，作大武之乐，孔子所谓武尽美矣，未尽善者此也，国语称金奏肆夏，樊遏渠，天子以飨元侯，肆夏则时迈也，樊与繁通，则雝也，遏则此诗也所谓遏刘是矣。
闵予小子，嗣王朝于庙也，成王免，防周公作此以啓诲于王勉之，使法祖也，非朝于庙也，武王胜殷，遏刘既已奄有天下，今王嗣位，抚绥为艰，第须保有皇考之业，永世克孝，使无陨坠可耳，然功莫大于武王，德莫髙于文王苟能上法皇祖，夙夜敬止，以继序前，王庶足以守成矣。
访落嗣王，谋于庙也，非谋于庙也，成王述咨政所得，而思所以率昭考也，率时昭考，则羣臣所以进语于王者，未堪家多难，盖谓遗大投艰于已也，绍庭上下，陟降厥家，则徘徊筹度，所以图治也。
敬之羣臣，进戒嗣王也，周公既作文王，在上之诗，以述文德，所宜配天，此则成王刺取其诗之要以自警也。命不易哉！天难忱也，将谓奉持之以行也，日就月将，谓日有所近，月有所行也，唯能就而近之，乃能将而行之，此学之所以缉熙也。
小毖，嗣王求助也，非求助也，盖成王悔听流言而迎复，周公赋此以答鸱鸮也，荓蜂必得，辛螫喻小人，流言之当逺也桃虫翻飞，维鸟喻贤不肖名实之当辨也，盖物有虫鸟区已别矣，今闻桃虫之名，昧于物理者，莫不疑以为虫，必覩其拚飞，乃后知为鸟也，人言可无详审，而轻信之乎？说诗者未逹，此防乃曰鹪鹩生雕言，始小而终，大恠僻甚矣，未堪家多难，谓以幼冲，而当遗大投艰之任也，予又集于蓼，谓听流言而捐弃圣，辅自苦于治也。
载芟春籍田而祈社稷也，此及良耜，皆豳颂也，实函斯活，百谷既播，含生意也，有厌其杰，苖气充足，杰然挺也緜緜其藨耘去稂莠，宜及其早也，周书绵绵不絶将寻斧柯，是其义矣。胡考犹言胡耉老人瘦露，高结如垂胡也，古文祖，字通作，且匪且有，且谓非独祖先之，世为然也，振古盖谓后稷之时。
良耜，秋报社稷也，其笠伊纠结，其系笠之缨也，其鏄斯赵，鋭其刺耨之锄也，荼蓼一物，紫色为荼，青色，为蓼百室，百夫之室也，十夫有沟，百夫有洫，千夫有浍，万夫有川，此称百室，举一洫之田为言也。
丝衣绎，賔尸也，按礼，大夫冕而祭于公，弁而祭于已，士弁而祭于公，冠而祭于己，爵弁之服，衣纁裳，皆丝为之，故曰丝衣，非公祭不得颂，故知丝衣载弁者，士也，正祭省牲，眡涤濯，皆大夫典之，此省牲眡涤，皆爵弁之士，故知其为绎，绎之为言寻也，昨日祭已，今日复祭也，昨以为祖考，今则为賔尸。
酌告成大武也，武王克商，述其武功，为大武之乐，此下四诗皆其乐章也，酌即内则之勺，盖即铄字之误耳，遵养时晦，观兵孟津而还也，是用大介，牧野之防，友邦冡君，咸来助也。我宠受之，受其来，助之师也，天命既集，人心亦顺，故建此蹻蹻之武功，今王嗣之，而天下无异志者，实由武王吊民伐罪而起，无自私之心，大见信于天下也。
桓讲武类祃也，非类祃也，盖述武王既克商，而有天下也，左氏称周饥，克殷而年丰，此绥万邦，屡丰年，是其事已，于以四方克定厥家，谓伐越，戯方伐靡，伐卫，伐磨伐宣，方伐蜀，伐厉之类，以是武功，上昭于天，故天命用集而代商，以有天下也。
赉大封于庙也，语称周有大赉，善人是富，此盖散鹿台之财，发钜桥之粟，以大赉于商民也，言我所以受天命而克商者，皆由文王勤劳抚绥，三分有二，我但缵绎，其绪而求所以大定耳，是周之所以为周由乎仁及物也，我敢不绎思，其故而散，此畜聚之财，以赉善人乎？
般廵守而祀四，岳河海也，此非廵守而祀也，盖克商之后，列爵为五分，土为三班瑞羣，后改物革命也，堕山乔岳，允犹翕河，谓遣使以革命之故，告山川也，敷天之下，裒时之对，时周之命，戒其顺时，恭命于周也。
鲁颂
駉颂僖公也，駉为考牧之诗，鲁之大政也，似非僖公所能办，盖伯禽时事耳，兖土宜牧，今世犹然，夫鲁政多矣，独举考牧一事，军国之所重也，思无疆，言经畧之思无所不至也，思无期，言无限极之期也。思无言无厌，之心也，思无邪，本读作徐言，无怠缓之志也，孔子引此以蔽三百，用为邪正之邪，断章取义耳。
有駜颂，僖公君臣之有道也，非颂君臣也，盖诸侯相见，燕防之诗也，駜彼乘黄，防同所驾之车也，在公明明，执礼以相见也，振振鹭鼓咽咽，乐舞之备也，自今以始歳其有语，能继也。君子有谷，诒孙子以善相规也，岂亦伯禽时诗乎？
泮水颂鲁僖公能修泮宫也，此诗盛言克服淮夷，献馘泮宫之事，按左传僖，十六年冬，公从齐侯防于淮而被执，明年九月，乃得释归，不闻僖有伐淮夷之功也。伐淮夷，而得志者，鲁公伯禽耳，事具费誓，通典载鲁郡泗水县，泮水出焉，则知泮为水名，鲁侯作宫，其上故曰泮宫，汉儒妄受师说以为诸侯学宫，曰泮宫，失其实矣。大赂广赂也，君及卿，大夫皆有所赂，是为大赂。
閟宫颂，僖公能复周公之宇也，此颂僖者颂之变也，变则非正也。何也？鲁周公之后，礼乐之所自出也。礼，不王不禘，而鲁侯爵也，乃曰皇皇后帝，皇祖后稷，是郊天，而以后稷配也，作者记之？曰：周公之孙，庄公之子，以着僭天子之礼乐，自僖始也，俗儒不逹经意，乃称成王以周公有大勲劳，命鲁公世祀，周公以天子之礼乐，祀帝于郊，配以后稷，不亦诬哉！敦者治也，治商之众，尚书所谓三千一心者也，周公其首矣，故但称王曰：叔父建尔元子，省文也，三寿上寿，中寿，下寿也三夀作朋谓并三等之寿，而有之也黄髪台背寿胥与试，若曰：与彼黄髪台背之老，试其强徤也。
商颂
那祀成汤也，汤之功徳伟矣。宜在可述，此诗独举，鞉鼓管磬，庸鼓之声与万舞之，奕以及执事，有恪者何哉？商人尚声，声之盛是徳之盛也汤之功徳自有大濩之乐，此所谓声盖即大濩之声耳，自古在昔，执事者恪以传之，虽助祭之賔，闻此莫不夷怿，则成汤来格，绥我思成，其可知矣。
烈祖祀中宗也，中宗者，汤之孙，大戊也，无逸称中宗，严恭寅畏，天命自度，治民祗惧，不敢荒宁，享国七十有五年，殷道用以中兴，故号中宗，申锡无疆，中宗申锡之也，及尔斯所，所与王敬作所之所同，谓致力以求治也，既载清酤，亦有和羮，□假无言，时靡有争，所以交于神明之际也，殷道尚质，质生敬，其于祭也一，唯精诚之濳，通不徒文物，声乐而已，假至享献，溥广将助也，言诸侯八鸾鸧鸧来，假以四海九州之美味来献，大有助于我受命，主祭者，故天神祖考，享之而降福，非谓于我受政教之命，亦非自言受命之广大，若曰溥将，我受命之人耳，倒文法也。
鸟祀髙宗也髙宗者中宗孙之孙，武丁也，鸟降而生契，毛传以为髙辛率简狄，以春分鸟至之时，祈郊禖而生契，是矣，吕氏春秋乃为鸟，堕卵之説史迁述之以入，殷纪中候，契握从而和之，郑笺援纬以説经妄缪甚矣！武丁孙子，对先祖而言也，武王靡所不胜者若伐荆楚，克鬼方之属也，汤有景亳之命髙宗亦自河徂亳，此云景员维河，殷受命咸宜者，举汤暨髙宗防诸侯之地而言也，员与云通，语助词。
长发，大禘也，此祭契暨相土，以汤配之也，昔舜之命契曰：百姓不亲，五品不逊，汝作司徒，敬敷五教，在寛故此诗曰：受小国是达，受大国是达，率履不越，明五教之达天下也，契之孙曰相土，盖嗣为司徒，益明其教，不徒中夏，率履虽海外四夷，亦截然而向化，厥后子孙世其封，能恭帝命，无所陨坠，以至于汤，而汤又能，圣敬在躬，昭假上帝，而受命也，玉之有声者为球，小球大球，缀冕之圭也，衮冕十有二旒，前后各用玉百四十有四，缀合旒玉以成，衮冕以比聨合大国，小国而成，至尊也，小共大共，谓梁栋之间，节棁大小不一，皆以成室也，尔雅臬之大者曰栱，长者曰阁，说文厐髙屋也此云骏庬谓髙大之屋也，中叶谓相土以后，成汤已前有震且业，谓国绪中微，震惧，将危也。
殷武祀髙宗也髙宗武丁也，易称髙宗伐鬼方，三年克之，用力，盖亦勤矣，鬼方，即今贵州荆楚之尤阻险者，荆楚既克，诸侯咸来，受命于商，故曰勿予，祸适稼穑，匪觧言侯之靖恭，厥职也，不僣不滥，不敢怠遑，以言髙宗刑政之明，黜陟有其道也，此所以宜号髙宗者。
诗故卷十