御制题絜斋毛诗经筵讲义
（宋）袁燮撰
讲义，要当重切磋，絜斋不事，颂辞阿解经，依注无为异，取古诫今有足多雅，颂诸篇，惜巳失风南，数首出重，罗黍离，故国三致意，其奈孱王弗聴何。
乾隆乙未仲夏
钦定四库全书经部三絜斋毛诗经筵讲义
提要
臣等谨案絜斋，毛诗经筵讲义，宋袁燮撰，燮字和叔，庆元府鄞县人絜斋，其自号也，登进士第，调江阴尉，歴官寳文阁直学士，谥正献，事迹详具，宋史本传，燮素尚名节，学有体用，嘉猷谠论，无不卓然可纪，所著文集，巳经散佚，今从永乐大典中裒辑为二十四卷，别着録集部中，此书乃其为崇政殿说书，时撰进之本，宋史 艺文志，马端临通考，朱彝尊经义，考皆不列其目，惟永乐大典，各韵经文之下颇载其文，盖其失传，亦巳久矣，宋代诸臣所作讲章，如郑朴敷文书，说朱震范冲，左氏讲义，戴溪春秋讲义，类多编辑，单行燮，此书亦同其例，其中议论切实，和平通达，颇得风人本旨，且宋自南渡以后，国势孱弱，君若臣皆懦怯，,偷安无肯，志存逺略而燮独以振兴恢复之事，望其君经幄，敷陈再三致意，如论式微篇，则极称太王勾践转弱为强，而贬黎侯无奋发之心，论扬之水篇，则谓平王柔弱，为可怜论，黍离篇则直以汴京宗庙宫阙为言，皆深有合于纳约，自牖之义，昔人讥胡安国春秋传意主复雠，割经义以从，已说而燮，则因经旨所有，而推阐之，其发挥尤为平正，虽当时寜宗闇弱，不能因此感悟，而其拳拳忠荩之意，亦良足尚也，谨以次编订，厘为四卷，惟雅颂诸篇讲义，永乐大典原本失载，今无可考补，亦姑仍其缺焉。
乾隆四十三年六月恭校上，总纂官臣纪昀臣陆锡熊臣孙士毅，总校官臣陆费墀。
絜斋毛诗经筵讲义卷一
（宋）袁燮撰
诗序一
国史明乎得失之迹，伤人伦之废，哀刑政之苛，吟咏情性，以风其上达于事变，而怀其旧俗者也，故变风发乎情，止乎礼义，发乎情，民之性也，止乎礼义，先王之泽也，臣观先王盛时，礼乐教化，薫蒸陶冶，人人有士君子之行，发而为诗，莫非性情之正，流风遗俗，久而不泯，虽更乎衰世，而气脉犹存，此变风之作，所以皆止于礼义而归诸先王之泽也，诗三百篇，不为不多矣，而孔子蔽之，以一言曰：思无邪，盖取其直，已而发粹然一出于正，风雅虽变而思之，无邪则一而已矣，夫寂然不动之谓性，有感而发之，谓情性无不善，则情亦无不善，厥名虽殊，其本则一，故孟子道性善，而又曰乃若其情，则可以为善矣，礼运一篇孔子之遗言也，谓喜怒哀乐爱恶，欲是七情者弗学而能，人之良能也，岂有不善者哉？大序之作，所以发挥诗人之藴奥，既曰吟咏情性，又曰，发乎情，民之性也，合二者而一之，毫发无差，岂非至粹至精，同此一源，不容以异观耶？大序所谓礼义，即孔子所谓无邪也。诗人作之，以风其上，太师采之以献诸朝，以警君心以观民风，以察世变，一言一句，皆有补于治道，人君笃信力行，则可以立天下风化之本，公卿大夫精思熟讲，则可以感人君心术之微，诗之功用如此，自王者之迹熄而微言奥义，于是遂絶，虽然，诗则亡矣，此情此性，古今无间，有能求其端倪，得其精粹，挈斯世于礼义之域，而不失其情性之正，则吾之泽即先王之泽也，孔子删诗，系豳于变风之末，王通赞之曰：言变之可正也，夫变可复正则絶可复续矣。孰谓微言奥义，终于泯灭哉！
诗序二
臣观大序之作，既以风赋，比；兴，雅，颂为六义，又以国风雅颂为四，始义云者，至理之所在，始云者，羣言之首也，及观史记，孔子世家，则以关雎为风始，鹿鸣为小雅；始，文王为大雅始，清庙为颂，始与大序所言，若不相合，意者国风雅颂为三百五篇之纲领，而关雎鹿鸣，文王清庙，为国风雅颂之纲领欤？皆羣言之首也，故谓之始，风以一国，言雅以天下言，今言雅而曰形，四方之风，以其造端于上，形见于下，其大指则同也，政有兴有废，故雅有正有变，雅言王政之废兴，则风言侯，国之得失，可推而知也，颂告于神明，指商，周言之徳言盛功言成，岿然独隆，王者之高致也，呜呼！国风雅颂诚万世人主之学，所以缉熙于光明，岂可不服膺古训，日进，此道而深造，夫古人之堂奥哉！知一国之风俗，其本在一身，则吾所以检其身者，当如何？表曲则影攲，源浊则流污，吾有所未至，则一国之俗，皆将沦胥于恶矣，可不自警乎？等而上之所关，愈大王政有废兴，乃四海九州岛，治乱安危之所从出也，其又可忽乎？兢兢业业，不敢荒宁，如朽索之驭，如春冰之履，庶乎其可矣，若夫盛徳成功，古人广大之规模也，覆载如天地，照临如日月，彼之功徳如是，吾岂可因循，茍且仅为中常之主欤？此所谓龟鉴也有徳斯有功以大学观之心，正意诚徳也治国平天下功也，本末一贯，非有二致，而后世止以戡难为功，徳不足者亦能底一时之绩，于是乎判为两途，失其指矣。大序合而言之，其知道之言乎？呜呼！王道之盛也，雅在王朝而侯国。不得有颂，及其衰也，平王降为国风而鲁人颂，僖公之美，世变之推移如此，甚可畏也，人主观此，盍亦知所警矣。
卷耳篇
臣闻志者心之所期也。所期者如此，故所就亦如此登髙山者期至于顶斯至之矣，涉巨川者期达于岸，斯达之矣，所期者大，则其规模亦大，所期者远，则其谋虑亦远，夫惟远且大也，故谓之志。古之人君，耻以中常自处而必欲成大有为之事业，斯可谓人君之志也，古之后妃，不以小善自足，而必欲辅人君之所欲为，斯可谓后妃之志矣，夫惟天作之，合同心协济，所以徳业巍巍至于今，仰之卷耳者，可以为酒之物也，顷筐者易，盈之器也，易盈而不盈其心，固有在矣。臣下行役于外，而后妃轸念于内，故因卷耳之采，而思酒醴之成，足充吾君，劳赐之用，此是诗之所以作也；人之远役，必思其家，故谓之怀人，是人也，固尝寘诸周行矣，今其奉命而行，踰越险阻，而马至于虺隤，言其病也，玄马色变，而黄亦病也。马病如此，人劳可知，酌以金罍，兕觥少解，其懐伤之心，此所谓体羣臣者也，曰瘏，曰痡仆与马俱病矣，盖至于是其劳益甚，复云何哉？惟有长吁而已，写其勤劳，嗟叹之状，以着其思，念贤者之心，何其所志之远，且大哉！夫臣下之劳，人君之所当念，后妃何预焉？今亦切切如是，无乃思出其位乎？曰：此则古之后妃所以过人也。凡人之情，朝夕思念，不出乎蕞尔，形体之微，茍利于巳，经之营之，无所不至，岂复为当世计乎？今也身居乎此，而念及于彼，惨怛嗟叹，惟恐无以慰贤者之心，夫贤士大夫吾君所资，以共治也，得贤则安，不得贤则危，利害相关如此，是乃后妃之所当念也，岂可谓出其位之思乎？唐长孙后毎对，太宗称魏征之直，以社稷臣名之，保护其贤，成太宗纳谏之美，呜呼！其有古后妃之遗风哉。
樛木篇
臣闻天下之患，莫大于有已，有已之心胜，则待物之意，薄设藩篱，分畛域，截然判而为二，朝思夕虑，求足其欲而自一身之外，莫之或恤矣，何其不仁哉！昔者孔子论为仁之道，本于克己，盖惟能克去己私，则物我浑融他人之利害休戚，犹已之利害，休戚也，是谓之仁，仁者，人心也，人之本心，岂有此疆尔界之别哉？已欲立而立人，已欲达而达人，至公至平，本无间隔，后妃之能逮下，存此心而已矣，尝观世之好嫉妒者，惟小人与女子为甚新，或间旧则，爱有所分，非己之利，则不得不多方，以隔絶之阴私险诐，其质相若，故嫉妒之心，亦不谋而同尔，古之后妃，岂其然哉？深宫之女，谁不欲进御于君，以己之心忖度，他人同此心也，樛木之喻，何其心之谦虚，量之广大而已，私之不立乎木，曲而下垂者曰：樛惟其下垂也，故葛藟，得附托之犹众，妾之托于后妃也，以此明逮下之义，岂不昭然哉！上恤其下，下亲其上，闺门之间，雍雍如也，愉愉如也，则君子之心，安得不乐？君子之乐，君子之福也，自古享天之备福者，其惟君子乎！推所由来，亦由修身齐家克正，其本而已，孟子曰：身不行，道不行于妻子，表仪不正，人心不服，骨肉至亲，若仇敌，然终日戚戚，不得须臾寜，何福之有？后妃之不妒忌，固盛徳也然刑于寡妻，其本固有在矣。君天下者，盍致思焉。
螽斯篇
臣闻子孙众多，人君莫大之福也，则百斯男子孙千亿，皆见于诗，人之咏歌，则蕃衍之庆，岂非人情之所甚欲哉？然后妃有妒忌之心，则众妾絶贯鱼之望，亦难以觊其昌炽矣，夫公足以胜私，而不为私蔽，心足以御形而不为形役，惟恐吾君嗣续之，不繁而不暇，为一身之计，此古之后妃所以卓然过人，而螽斯之诗，所以作也；夫螽，果何物耶？羣飞害稼，春秋书之，以为灾异，盖蝗类也，而诗人何取焉？曰：诗之托兴，惟见其生育之蕃，有似乎子孙之众尔，亦犹鸱鸮虽非嘉祥，而彻桑土于未雨，得思患，豫防之道，于是取之也。虽然，以螽斯兴子孙，则可谓螽斯无妒忌，心则安得而知之，今此诗言宜尔子孙者，至于三，是则后妃之心，果能如是，物之不妒，故其效验如此也，盖思而得之，凡物之以类相从，皆其心之和同，无间而羣，飞蔽天，则其尤者焉，和同如此，则不妒在其中矣，然物以类从，何可胜计？奚独有取诸此？曰：古之记者，谓螽斯一生九十九子，其繁滋也甚矣，他物虽以类从而生育，未必若螽斯同类，既众而生育，又不胜其多，则安得而不取之乎？呜呼！人物之辨，古人甚严，昏而不明，所以为物，人心至灵，所以贵于羣物也，然乌之反哺，獭之祭先，蚁之有君臣，皆有似乎人道，亦有放其良心，而物之不若者，君子盖深悲之，大学述绵蛮黄鸟，止于丘隅之诗而系以孔子之言曰：可以人而不如鸟乎？由是观之，贵而为人，犹或妒忌者可以人而不如螽斯乎？然则此诗之作有助于风敎多矣。
桃夭篇
臣闻诗人称人情之相安者，未尝不以宜言之，假乐之诗曰：宜民宜人，取其人民之相安也，鲁颂曰：宜大夫庶士，取士大夫之相安也，夫人情至于相安，则有和顺而无乖戾，有欢娱而无怨讟，岂不甚可贵哉？今此诗曰：宜其室家，宜其家室，则夫妇之间，雝雝其和，交相亲爱者至矣，又曰：宜其家人，则非独夫妇也，阖门之内，长幼尊卑，无不犁然有当于心矣，妇人谓嫁曰归，桃之夭夭，灼灼其华，谓仲春之月，婚姻之时也，女之始嫁，情意未洽，而宜家之效，固已立应，况于寖久乎？既咏其华，又咏其实，又咏其叶以明物，物之可嘉也，以桃之可嘉，媲徳之可贵周旋俯仰，无所不宜，此岂法严令具，强之使然哉？风化之行，固有本之者矣，后妃无妒忌之行，闺门有肃雍之美，是非其本欤？惠及其下，众妾序进，则内无怨女，化行于外，婚姻以时，则国无瘝民，此和气洋溢，极治之时也，诗人安得不于一篇之中，致其意欤？虽然，婚姻及时，后人知是者亦不少矣。而人情未免乖戾，罕以辑睦，闻者又何欤？曰：此所以有贵于风化也，先王之时，家道既正，敎化流行，习俗淳美，涵濡于礼义之泽久矣，之子于归，资性婉淑，足宜其家风化使然也。非有先王修身，正家之本，而独以男女及时为贵，此乃不澄其源而欲清其流也，又岂能销乖戾之习，而长辑睦之风哉？此诗三章，曽无一语及于后妃，而序诗者推而言之，盖天下之事有可以法禁整齐者，而风俗之美，非法禁之所能致，要必基本，所在能用其力，故其感召如此，归诸后妃，钩深之论也，呜呼！后妃之贤否，风俗之美恶系焉，吾身之修，不修后妃之贤否系焉，君天下者，其可忽哉！
兔置篇
臣闻贤人众多系乎人君之一身，人君者化育之所自出也徳有所未至，敎有所未孚，无以陶冶斯世，皆入于礼义之域，则归其责于君，而人君亦不敢辞其责，故曰：百姓有过，在予一人，古之圣君，知其然也？兢兢业业，不敢荒寜，惟人纪是修，惟民极是建，凡所以善其心者，无一日敢忘，要其效验，必至于比屋可封，人人有士君子之行，始无愧于代，天司牧之职，其或未然，亦惟反身修徳而已矣，兔置者设以掩兔，贱者之役也，丁丁者，椓杙之声也，其役虽贱，其人甚武，赳赳焉，有公侯干城之才，亦可谓难能矣。又进于是其可以密迩公侯，故谓之好仇，犹言善匹也，以密迩为未足而有腹心之喻，即一身言之，耳目之视听，手足之举，履非不切也。而又有切于此者，今曰可为腹心，则智虑之深，长操守之，坚正可仗以立国矣，呜呼！贵而贤贱而不肖天下之常理也；贤者役人，不肖者役于人，亦天下之常势也，兔置之人执此贱役，敎养之所不预，宾兴之所不及，宜其才质闇劣，不足与进于善也，而诗人所称乃眞贤实能之任，曽谓是琐琐者足以当之乎？臣闻之，敎化之废，推中人而坠于小人之域，敎化之兴，引小人而纳于君子之途，人心无常，惟上是听，风行草偃，不约而从，后妃无妒忌之行，其本正矣，一家仁，一国兴仁；一家让，一国兴让，此诗三章，皆以肃肃为称，故谓之好徳，夫既惟徳是好，则举以当眞贤实能之任，孰谓其不可乎？今而后知先王盛时，风化所及，莫非常人，吉士随取而足，有不可胜用者，正本之效，固如是也，而后世毎以乏贤为忧，亦岂无所自欤？序诗者曰：关雎之化行，则莫不好徳，观其迹，若不相为谋，而心之感通，有必然者矣，君天下者，盍致思焉。
芣苢篇
臣闻易之咸曰：圣人感人心而天下和平，夫人心至于和平，则风俗粹美，不可以有加矣。无以感之，岂能臻此哉？然则何以感之？曰行逺自迩始治，外自内始，未有其家，不可教而能化行于他人者，故宫闱之邃，风化之枢机也，后妃无妒忌之行，其心既和平矣，众妾进御于君，不复顾虑，则其心亦和且平矣，夫和平者，人之本心也，宫闱之内，至和至平，皆以有子为乐，则风化所覃，自近及远，亦孰不以有子为乐哉！芣苢者宜子之药也，采采者不一之辞也，薄言有之，采而得之也，掇拾也，捋取也。袺者以衣贮之，而执其袵也，襭者以衣贮之，而扱其袵于带间也，袵之可矣，而复捋之，袺之可矣，而复襭之，此心之切，惟恐其不多也，区区微物，以宜子之故，不惮勤劳，多方采取，诗人深探其心，而曲尽其形容之辞，若赘而非赘，爱其风化之美，而不能自已也。夫丈夫生而愿为之有室，女子生而愿为之有！家人道之婚姻，专为嗣续计耳，妇人无子，将焉用之？故有子之愿，尤为甚切，而世降俗薄，乃至有生子而不举者，天性之爱，灭絶无余，何其与古人大相远耶？盖乐于有子，人之本心，有子不乐，非其本心，然也，古人之心，至和至平，故惟恐乎嗣续之不蕃，后人之心，不和不平，故反以生育为累尔，夫秉彝之初均，此一心而习俗美恶，不同如此，任风化之责者，当如之何哉？诗人，观夫芣苢之采，既为之三咏三叹，而序诗者，则蔽以一言而曰后妃之美，盖非后妃之贤，得其本心，则必不能使当时之妇人，亦皆遂其本心也，尊卑上下，皆不失其本心，可谓极盛之时矣，后之为妃者，要当以是为法。
汉广篇
臣闻人生天地之间，所以超然独贵于羣物者，以存是心焉尔？心者，人之大本也，是心茍存，虽至微之人，足以取重于当世，是心不存，虽贵为王公，其又奚取焉？汉之游女，可谓至微矣，能正固其守，而人皆爱之，敬之，岂非此心之良，天所以与我者，卓然不乱，故发形于外，有足以感动物者欤？乔木者，其干上竦，非有枝叶下垂，可为庇荫也，故不可休息，以女之弱，譬木之乔若非其伦矣，然端方不挠之操似之，此所以为古之贤女也，以乔木为未足，而复有江汉之喻，泳潜行也，方栰之小者也，汉不可以潜行江，不可以栰济，此女之不可求也，区区女子之微，人皆得以轻侮之，今乃如汉之广，如江之永不可，亵渎如此，岂不贤哉！心慕其贤，／而于错薪之中，为之刈楚，以秣其马，刈蒌以秣其驹，致惓惓之意，庶其降以相从也，而终不可从，故江汉之喻，复申言之，呜呼！武夫勃然震怒，无敢当者，而牵于利欲，则挠而从之，今女子之所守，乃刚劲如是，有丈夫所不能为者，此无他，彼求诸外，所以似刚而非刚，此得之心所以至柔而能刚也，夫莫刚于人心，嗟来之食，寜死而不受，非不爱身也，此心卓然而忘其为身也，江汉之游女，可嘉可尚，惟此心之不昧尔，非盛徳之君躬行于上表，正斯民皆有士君子之行，岂能臻此哉？彼习俗薄恶，男女淫奔，恬不知愧者，亦其君使然尔，然则人君之一身，诚风俗美恶之所自出欤。
汝坟篇
臣闻臣之事君，犹子之事亲也，子之心一于亲而无他者，谓之孝，臣之心一于君而无他者，谓之忠，故大雅曰：上帝临女，无贰尔心，心一而不杂，凛凛乎如上帝之鉴临，岂敢有他哉？汝坟者汝水之岸，其髙如坟也条枚者枝与干也，调饥朝而未食，其馁最甚也，条肄者，今年斩之而来，歳复生之木也，夫行役于外，而妻躬采薪之劳，职当然也，念其良人，而有如晨朝之饥，何其切哉？盖至于踰年之后而有不我，遐弃之语，乃知其初念之，至切者忧，其去而不复返也，古人奉君命而行，则不敢顾其身，履险犯难，有死之道，而不遑自恤者，以臣之事君，大义所在，不可少亏也，向也忧其弃我，今也喜其既见上，能承君命而下，能保其身，则不弃我而死矣，此妇人之所以自慰也。远役之苦，如彼鲂鱼，至于尾赤，可谓劳矣，王室之威，如火烈烈，可谓酷矣！人情至此，不能不怨，然忠臣之心，其可怨乎？父母孔迩，所以寛譬之也，纣虽酷虐，而西伯方行仁政，有父母之恩，可恃以安存也，呜呼！天下之达道，人伦而已，人伦之外焉，有他道？勉励其夫，事君尽忠，则夫妇之道笃，而君臣之义亦隆矣，一诗之中，二美具焉，此所以为文王之化行乎？汝坟之国也，风化之美，陶冶薫蒸，能使为妇人者，此心昭然，于义理如此，是之谓善化，后之君天下者，可不鉴观于此哉！
采蘩篇
臣闻祭祀之事，古人之所甚重也，人孰不奉祭祀，而可以奉祭祀者实难，是必洞洞属属，精一不杂，有以契，夫鬼神之心，则可以行此礼矣，邦君之配，国人所尊，谓之小君，其职甚不卑也，而所谓职者，非有他事，惟曰奉祭祀，是为称职，不足以奉祭祀，则失其职矣，然则夫人者可不职，思其忧乎？蘩，皤蒿也，所谓涧溪沼沚之毛也，采而用之，有事乎太庙，故曰：公侯之事，又曰：公侯之宫，宫即庙也，物之可荐者亦多矣，不及其它，而独有取夫蘩，岂不曰交乎神明者，在诚而不在物欤？诚心不至，虽牺牲肥腯，粢盛丰备，神其吐之矣，被之僮僮，夙夜在公，被首饰也，僮僮竦敬之貌也，执蘩以助祭，而竦敬于宗庙之中，亦足以明此心之不放逸矣，虽然，当祭而致敬，祭毕而忘之，是诚心易衰也，又岂足为敬乎？被之祁祁，薄言还归，祁祁舒迟也，祭义所谓及祭之后，陶陶遂，遂如将复入也，不即安于私室，而犹迟迟其归心，足以御其形而不为形，所役心不懈，则形不倦，故既祭之余，无以异于承祭之时也，夫是之谓夫人之职以祭祀为职，是以诚敬为本也。本立，则众美从之，岂不甚可贵欤？呜呼祭之，明日，明发不寐，有懐二人，古人纯一不巳之心，于是着见与夫斯须致敬，而懈怠随之，固万万不侔矣。而召南之夫人亦能用力于此，味薄言，还归之语，而想其中心之所存，纯一而不杂，此所以无愧于幽明也，其亦国君躬行表正之明效欤。
甘棠篇
臣闻人心未易感也，而感人之深者，其惟盛徳之君子乎？甘棠之诗，是巳，蔽芾言其盛也，茇草舍也，拜谓屈而下之，说犹舍也，或曰：说本作税，言其税驾于兹也，人之为政，悦人心于一时者易得，人心于悠久者难衣食之分，人乘舆之济涉，非不悦也，而君子则曰小惠未徧，曰：惠而不知为政，浅狭如此，又安能使人悠久而不释欤？召伯诚心，爱民不自隆贵，草居露宿，听讼于甘棠之下，未尝任智术，要民誉也，而当时爱慕之，后人追思之，见彼甘棠，以为所憩之地，而相与共存之，不惟勿伐勿败，虽屈而下之，亦所不忍，何其入人之深耶？意者悉其聪明，致其忠爱，断其是非曲直，无毫发之差，亦犹皋陶明刑，迈种厥徳而黎民怀之。凡形于听讼者，皆是心也，心纯乎天，发而为政，皆与天合，以我之心感民之心，民之不能忘，由我之不可忘也；周召分陜而治，召伯之令名，得与周公并传，殆非偶然者三，复此诗，其得人心如此，岂不伟哉？后之号为能吏者，率以强敏相尚，惨刻为贤，民疾视之不暇，岂复有爱之久而不巳者由是观之，人君之用人，当取夫材之足以集事者欤？抑取夫徳之足以感人者欤！诵甘棠之诗，宜知所决择矣。
[楼主]  [5楼]  作者:背树谖草 发表时间: 2008/04/10 11:38 [加为好友][发送消息][个人空间]回复 修改 来源 删除
絜斋毛诗经筵讲义卷四
（宋）袁燮撰
羔裘篇
臣闻之，书曰：天命有徳，五服五章哉！夫衣服所以章徳也天之所命，奉而行之，非以私意与之也，有如是之徳斯有如是之服，当与而不与，不当与而与之，皆非所以奉天命，故古人于是致意焉。羔裘大夫之服也，濡润泽也，豹饰缘以豹皮也；晏，鲜，盛也，英裘饰也，其服可谓华矣，其人必贤，乃能相称，不然，则所谓彼其之子，不称其服矣。洵直，且侯信其直，且美也，舍命不渝，见危授命也，彦美称也，此古之君子皆称其服者也，郑之大夫所服之裘，非不粲然可观，而察其为人，琐琐碌碌非所当服而服焉，诗人不显攻之，而思古人以寓规警之意，知彼之为优，则知此之为劣，所谓辞不迫切，而意独至也，呜呼！人臣策名委质，立乎人之本朝固将有益于国家也，其可无以称其服乎？人君设官分职，锡之朝服，以华其躬，非徒富贵之也，其可不求夫可以称其服者乎？三复是诗，深求其义，则君臣之道两得，不然，则俱失之矣，可不谨哉！
女曰鸡鸣篇
臣闻人之一心警戒，则其徳日新宴安，则其过日积，故传有之曰：宴安酖毒，不可懐也中无所主，恶劳喜逸，气体颓惰，而不能自持，此所以溺于宴安也，况于夫妇之间，尤人情之所易溺者乎？道不足以制欲，志不足以帅气，惑于淫姣，而不溺焉者鲜矣！观女曰：鸡鸣之诗，何其相警戒之切也。女以为鸡鸣，而士以为昧旦，鸡鸣之时，天犹未明也，昧旦，则在晦明之间矣，女又曰：明星有烂，则又未旦也，子其弋凫鴈，以供饮食乎？加者射而中，男子之事也，宜者烹饪，不失其节，妇人之职也，衽席之上，人情之所易安，而古之为夫妇者，皆不以是为乐，未旦而兴，勤于生理而不敢懈，此心清明，不为人欲所蔽，可不谓贤乎？虽然，家人嗃嗃，与夫妇子嘻嘻者，固有间矣，然不若交相爱之，尤为可贵也。此诗以警戒为主，而味其宜，言饮酒，与子偕老，琴瑟在御，莫不静好之语，则情意浃洽，欢然无间，琴；瑟，友之以寓其所乐，则不偏于严矣，严以警其怠，和以通其情，岂非尤可贵者欤？抑又有大于此者焉，无非无仪，惟酒食是议，固妇人之贤行也，而古人之为贤，妇者又不止是今日子所招来而相与为友者，吾将杂佩以赠之，则其志甚大，乃周南之后妃辅佐君子，求贤审官之用心也，岂非妇人女子之难能乎？夫妇交相警戒其徳日进，遂至于此，非溺于宴安者之所能识也，孔子存此以为万世夫，夫妇妇之法，诚用力于造端之地者，可不三复是诗哉！
山有扶苏篇
臣闻孟轲有言，不信仁贤，则国空虚，春秋传曰：不有君子，其能国乎？夫仁贤君子，国之所恃以安强者也，有之则为朝廷之光，无之则为社稷之辱，南山有台，乐得贤之诗也，曰台，曰莱，曰桑，曰杨，曰杞，曰李曰栲，曰杻，曰枸，曰：榆以喻贤人之众多也，南山北，山之崇必有生植之物，蔚然茂盛，斯称其为山矣，朝廷之尊，必有众多之贤，森然会集，斯称其为朝廷矣。今此诗之大旨亦然，扶苏丛生之木也；乔，松竦直之木也，此山之所宜有者，荷华芙蕖也，游龙红草也，此隰之所宜有者，贤人之盛，独非朝廷之所宜有乎？子都者，美秀之称子充者，笃实之谓狂，言其放肆狡，言其险诈如此，而是如彼，而非如此而正如彼而邪？岂不粲然黒白分明哉？今子都子充宜见而不见而狂，与狡童不宜见而见，则是非邪正，顚倒错乱，而纪纲法度，颓靡废阙，安在其为朝廷之尊乎？立政之书曰：其勿以憸人，其惟吉士，书之憸人，即诗之狂狡也，其意气似勇决，其言论似开敏，故世主往往惑焉，以为眞可信任者，此国家之蟊贼也，可不芟夷之，屏弃之乎？公论之，所谓美者，郑忽以为恶，公论之，所谓恶者，郑忽以为美，狂狡肆其毒螫，而贤者无以自存，尚何以保其邦乎？知人则哲，惟帝其难之故，虽尧，舜之圣，而于此不敢忽，何为其不敢忽也，似是而非，足以乱眞，取舍不当，而祸乱之所从生故也。惟圣明致察焉。
风雨篇
臣闻所贵乎君子者，不失其本心而已，天与人以此心至精至明，虽更歴万变而秉彝之懿，未始少亏，斯可谓之君子矣，故书曰彰厥有常，吉哉？又曰，其惟克用常人，常者不变之谓也，穷如是，达亦如是始如是，终亦如是，是之谓有常，中庸曰：国有道，不变塞焉，强哉矫！国无道，至死不变，强哉矫！塞穷也，谓不变，穷之所守也，死者人所甚畏，当死则死，不以为惮，可不谓之强乎？强立而不反，则可谓有常矣，风雨之作，凄凄潇潇，至于有如晦冥，未尝易其节，物固自有常也，可以人而不如物乎？始正而终邪？始勤而终怠，始明而终，昏皆不常其徳也皆改其度者也，君子则不然，吾有此良心斯有此，常度规矩准绳，不可须臾离也，终身守之，不以时之污隆，而贰其心，此人君之所当用也，今郑国之君，弃其有常者，而用其无常者，此诗人之所以思见君子焉，未见之时，如在险阻，中既见则平矣，故曰：夷未见之时，如疾痛之在躬，既见则愈矣。故曰瘳，未见之时，此心戚戚然而忧，既见，则释然矣。此所以喜也，呜呼！君子之未见与，夫既见人心，休戚不同，如此国之轻重，系于此故也。然则为人君者，岂可不汲汲皇皇，求天下有常之士，而信任之哉！
子衿篇
臣闻人生天地间所以异于羣物者，以知有义理而已，义理人心之所同，皆可以为善，然无以讲明之，则终日昏昏沦于恶，习与蠢然无识者，殆无以异，所谓饱食暖衣，逸居而无教，则近于禽兽，古人病其然，设为庠序学校，渐摩陶冶，使人心晓然皆知义理之可贵，不为物欲所迁，则教之功也。呜呼！是岂可一日废乎？青青子衿谓交领也，学子所服也，青青子佩谓，佩玉也，礼士佩瓀珉，而青组绶是也。士服其服，宜在学校，而逸游于外，无亲师取友之益安在？其为士乎？纵我不住，敎而子亦不来学，虽音问，亦不我通，乃自肆于城阙之上，以骋望为乐，此所谓挑兮达兮，也挑达之乐，在外义理之乐在内，在外之乐，俄顷间尔，在内之乐，生生不穷，而人心不明，昧于取舍，君子安得而不伤之，一日而废，饮食不免于饥渇一日而不务学，必放其良心，良心陷溺，将不可以为人，此其为害，殆有甚于饥渇者，此所以一日不见，如三月之久也，虽然，士亦何罪？国君不以是为急，学校废而不修，所以至是，然则为民上者，岂可不以敎养为先哉。
鸡鸣篇
臣闻人无常心，由天理而行，则是心常明，为人欲所蔽，则是心必昏，男女之欲，人情之所不能免也，溺于其所爱而忘其为可戒，则本然之心，日以昏蚀矣，古之人以为家不齐，不可以治国，故必择贤妃正女资禀不羣而教，饬有素者，端本于宫壸之间所言所行，率由正道，朝夕规警，而此心之明，莫或蔽之矣，闻苍蝇之声而以为鸡鸣，见月出之光，而以为日出兢兢，然惟恐朝臣之既至，而吾君之视朝稍晚，无以慰士大夫之心，不敢以为细故而忽之也，虫飞薨薨，东方且明矣。而我犹与子甘寝而同梦，会于朝者，皆欲归其私家，久俟于此，宁不见憎乎？下憎其上，不美莫大焉，警策昏怠，未明求衣，视朝不失其节，则我与子皆不见憎矣，呜呼！为上者何可不念其臣乎？中庸曰：体羣臣则士之报礼重，劳逸休戚，同然无间，所谓体也，卷耳之诗，知臣下之勤劳，陟彼崔嵬，我马虺隤，陟彼高冈，我马玄黄，居宫闱之内，而能体其臣于道涂之艰难，此所谓贤后妃也，今此诗亦念夫趋朝之臣，可不谓贤乎？哀公荒淫怠慢，无道甚矣，此诗不直指其失，而惟以古之贤妃所以警其君者言之，知彼之为善，则知此之为恶，幡然自省，能改其过，是亦贤君也，呜呼其善，格君心之非者欤？
还篇
臣闻一国之风俗，国君为之也，上倡其下者，谓之风下，从其上者谓之俗，故曰君子之徳风小人之徳草草上之风必偃，倡之者善而从之者无不善，则风俗日以淳倡之者，不善而从之者亦不善，则风俗日以薄，齐人之俗，其初未必皆好，田猎驰逐也，惟哀公好之，故其下亦然，如影响之应，形声有不能自已者，还便捷，貌也；茂与昌皆盛也，兽生三歳，曰肩儇利也，臧善也，我谓彼为还，彼以我为儇，我谓彼为茂，彼以我为好，我谓彼为昌，彼以我为臧，一国之人，好田猎者众，故猝然相遇，更相称誉，不能自禁，于齿颊之间，其始曰还，曰：儇不过言其捷，与利尔，犹未以为美也，至于曰茂，曰好，曰昌，曰：臧则皆以为美矣，视田猎驰逐，如蹈仁履义之深，可贵矣。顚倒是非，转移黒白贵其所可贱，乐其所可忧，人心之昏蒙一至此极哉！孟轲有言，上有好者，下必有甚焉者矣！古之人君所以一嚬一笑，不敢不谨者，盖惧夫少有过差，而国人又将甚于我也，此诗无一言讥哀公之失道，而独以其习俗之不美者言之，观枝叶之瘁，而本根之蹶，不言可知也，眞善警其君者欤？孔子存此诗所以欲万世为人君者，谨其好恶，而端其表仪也，即其田猎驰逐，触类而长之，凡关于风俗者，皆当致谨，惟圣明深念之。
甫田篇
臣读孟轲书，观齐宣王欲辟土地，朝秦，楚莅中国，抚四夷，亦可谓大有为之志矣，而孟轲则曰：以若所为，求若所欲，尽心力而为之，后必有灾，三复斯言而后知轲之知本也，夫人孰无所欲？而必顾我之所为，果足以得此，则可以遂其欲矣，所为者卑污浅陋，而欲求光明俊伟之功，其可得乎？襄公以国君之尊，而躬为鸟兽之行，渎乱天伦，罪固不容诛矣，民事之不修，田猎之是好观其所为，无一合于义理者，此岂足以立非常之功乎？妄意于图，大而无可以图大之实，妄意于服远而无可以服远之具，此诗之所以刺也。田甚广，而力不及，则禾稼不茂，而稂莠实繁矣，人在逺而强思之，则用心徒劳而事功，不集矣，曷不反而自求退而自省乎？此诗人正本之论也，虽然，妄意于大者逺者固非矣。而无志于大者逺者亦岂君子之所贵哉？今观卒章之意，犹有望于襄公，焉婉兮娈兮，总角丱兮，言童稚之时也，然长之养之，未至于甚，久而突然，冠弁列于成人，理之必然也，然则大者远者，虽不可以躁求，而亦可以驯致，岂若田甫田之力不及，思远人者之心，徒劳哉？观前二章，则知人君不可以妄图，观后一章，则知人君不可以无志，惟圣明深察之。
猗嗟篇
臣闻人君有大徳有末节身修而家齐，家齐而国治徳之大者也，威仪之可观，技艺之可喜，节之未者也，目不两视而明，耳不两听，而聪于此有余，则于彼不足，古之人君深知是心之不可分也，朝夕念虑，惟躬行是急，惟家齐是务，而薄物细故，皆不暇及，大者既立，小者略之，乃所以全其大者也。鲁桓毙于齐襄，夫人姜氏实为之，既而往来于齐鲁二国，曽无顾忌，庄公之为人子，既不能追痛其父，又不能防闲其母惭徳多矣，而惟修其威仪，精于技艺为足以悦世俗之耳目，毋乃舍本而逐末乎？故齐人虽誉之而实讥之，抑扬趋跄，言威仪也。美目清扬言容貌也。射不出，正言中的也，四矢之反，既中而复中也，射至于终日，而无一不中，其艺固精矣，而舞，则又与乐节相应，故谓之选也，人见之，谁不称赞？而君子观之，以为隐忧，何者？人惟一心，不可以两用也，役其精神于威仪技艺之末岂能不妨其大者乎？虽然，射所以观徳内志不正，外体不直，不可以言中，其容貌不比于礼，其节不比于乐，亦非射之善者，今此诗三章，极称其善射，于此观徳孰曰不可？而反以为刺不已，诬乎？曰：射固可贵也。不追念其父，不防闲其母，人之大伦，乖戾如此，而独精于射，岂能掩其恶乎？孔子存此一诗，所以欲万世之下，为人君者，明于大小之辨，大者不立，其余何观射，有似乎君子，且不足贵，况其它技艺，所谓诗可以观者盖如此。
陟岵篇
臣闻安佚者，人情之所甚欲行役者，人情之所甚惮也，舍室家之乐，躬道涂之劳，险阻艰于跋履，寒暑切于体肤，父母兄弟邈焉，间隔朝夕，懐归不能自释，此怨讟之所由兴，今观陟岵一诗，不惟不怨而尊君，戴上之心，无异于平居之时，此所谓变风止乎礼义者欤？方其离家之日，父则告之曰：夙夜无止，是欲其不敢自息也。母则告之曰：夙夜无寐，是欲其不遑寝处也。兄则告之，曰：夙夜必偕，是欲其与侪 偕行也，而三人者之言，又皆曰：尚愼旃哉？丁宁告戒，如是其切，可不谓贤父母兄乎？陟其高山，望其父母兄不可见，则思其别，时告戒之语，奉以周旋，不敢失坠，可不谓贤子弟乎？一门之内，长幼尊卑，知有君而不知有身，知有国而不知有家，可谓达于大义，不蔽其良心矣，为下者能忠其上而为上者可不恤其下乎？采薇东山之诗，序其情而悯其劳，入人之深，沦于骨髓，此所以犯难而忘死也，上恤其下，下忠其上，此所以交通而无间也，今日边烽未息，征夫暴露，自往年四月至今年三月，恰一歳矣，盛夏酷热之时，不容解甲，至于生蛆，隆冬盛寒之际，坐卧被甲，其冷彻骨粝饭，虀羮终年食淡，而又驱之战鬬，岂其所乐哉！念之恤之，圣心之所不能忘也，孰若赋劳还之诗，各归其故垒，而以其供亿之费，募沿边壮勇之士，人人可用，莫非精兵，有捍御之实，无出戍之苦，父母兄弟无复相离，保护乡井，各致其力，计无便于此者，惟圣主亟图之。
伐檀篇
臣闻人主之任官不可有一毫之私所共者，天位所治者，天职所食者，天禄无非天也，岂可以己意参之哉？故书曰：无旷官，天工人其代之，天至公也，代天而行，亦必公其心可也，贤者亲之，任之，不贤者疎之，斥之，如权衡焉，非有意于轻重，如绳墨焉，非有意于曲直，斯可谓至公矣。宜亲任者，而疎斥之，宜疎斥者而亲任之，安在其为公道乎？檀可以为车，为轮，为辐伐之，而寘诸河滨，此贱者所为也，今而贤者，身亲其劳，则失其职矣，不稼穑而得禾，不狩猎而得禽，此所谓无功而受禄也，今而在位，在职则非其任矣，是非顚倒一至，于是天工之代，岂其然乎？彼君子兮，指伐檀者言之也。得斯人而任之，则不素餐矣！人臣之患，莫大于素餐，非有忠言嘉谟也，非能竭诚尽瘁也，而乘君子之器食，君子之禄，职业之瘝，旷政敎之废阙，生民之憔悴，皆此曹实为之，是岂能有补于国耶？今明主忧勤于上，而贤否混淆于下，尸位素餐者尚多有之，怠惰废弛，偷合茍容，国之蠧民之残也，摈斥一二，以励其余，而择其不素餐者亲之，于是贤士争奋，奸回屏息，而纲纪大振矣，此当今之先务也，惟圣明亟图之。
硕鼠篇
臣闻善为国者，富藏于民，不善为国者，富藏于府库，君民一体也，民既富矣，君安得而不富？不藏于民，而厚敛焉，民既竭矣，君亦安能独丰哉？故有若之言曰：百姓足，君孰与不足？荀卿言财货，本未源流，亦以为本原在下而不在上也，彼魏君者，何足以知此，汲汲于聚敛，而民心日离，是乃自蹶其本尔，贯事也，事其君者，三歳矣，莫我肯顾。言未尝眷顾于我也，莫我肯徳不以我为徳也莫我肯劳，不知我之劳也，君不恤其民，民不戴其君，相率而去，远适他邦，岂其本心，然哉！衣食不足，无以自给，其势不得不尔，郑国狡童之刺，虽曰不美，犹可言也，今而比之硕鼠，殆又甚焉。君临一国，国人爱之若父母，仰之如日月，畏之如雷霆可也，而以硕鼠讥之，不君其君，至是而极矣，圣人存此诗所以为重敛之深戒欤？始曰：乐土之得所，中曰：乐国之得直，固将去矣，而卒章则曰：谁之永号？吾其何之乎？惟有永号而已。言终不去也。君虽无道，而终不忍去，此谓变风，止乎礼义者欤？此夫子所以录之也。
絜斋毛诗经筵讲义卷二
（宋）袁燮撰
行露篇
臣闻莫难于听讼，嚚讼之人，顚倒是非，变乱黒白其情伪，万状若之何？听之？然天下万事不逃乎理，善听讼者，以理裁之，而孰能肆其欺乎？厌浥者，露浓之貌，所以不敢夜行者畏露之，濡其身也，女以贞信自守，惟恐少有点污，冰清玉洁，克保其身，岂容强暴之男得以侵陵哉？明于听讼者，视其貌，察其言，观其理之然否？固知其大节之无亏矣，雀虽能穿屋而雀，实未尝有角，鼠虽能穿墉而鼠，实未尝有牙，牙牡齿也，鼠之所无，故借以为喻，此言女虽速于狱讼，而女实未尝有室家之情也，不明者，惑于形似，遂以为眞而明者观之，知女之无邪？犹雀之无角，鼠之无牙也，岂可以穿墉之故，而遂谓其眞有角牙哉？曰：室家不足，曰：亦不女从，女子洁白之操，于是乎着见矣，大学传曰：听讼吾犹人也，必也使无讼乎！无情者不得尽其辞，大畏民志，夫惟是心清明，无隐不烛，能使巧伪无实者，不肆其浮辞，此使民无讼之道也，召伯躬行此道，心无毫髪之私，临民决讼，洞见肺肝，此所谓明于南国也，君天下者得如斯人者，而委任之，天下无冤民矣，呜呼！伟哉！
羔羊篇
臣闻人臣委质以事君，所食者君之禄也，然得之而由其道居之，而称其职，无愧于此心，则虽官尊禄厚，食之安焉，反是？则不安矣，何者？君子无终食之间违仁，茍非其道，无其功而徒食其食，则其违仁也甚矣，嗟来之食，虽死不受，义重于死故也。此诗三章，皆以退食，自公为言，进而入于公，朝有补于国，退而食于私家，无愧于心，委蛇委蛇者，此心无愧，所以舒泰而有余裕也，羔小羊也，素丝所以英裘紽数，緎缝也，总亦数也。曷为有取于羔羊，曰：禽兽之食不择美恶，茍可以饱而已，不茍于食者，其为羊乎？人或践之，则不食，稍有涂污则不食，寜终日饥饿，而所不欲者，终不可强，表里莫不精洁，古人贵之，故取以为裘，而又英之以素丝，大夫服之，以居服其服而无愧心，则可以称其服矣。食其食而不能如羔羊之精洁，将何以称斯服乎？序诗者曰：鹊巢之功，至圣人之化，始于闺门，而达于朝廷，故在位者皆节俭，而正直也，后之为人臣者，诵此一诗，岂可不励其精洁之操，而深以贪浊为戒，君天下者，观此一诗，岂可不崇奬夫精洁之臣而屏去，夫贪浊之吏哉？
殷其靁篇
臣闻人与羣物并生于天地之间，而人所以独贵者，义在焉尔，义者，理之所当然也，人不知义，则无以异于羣物，是以古人甚重之，一举一错，不敢违也。上以是化其下，下以是从其上如好色，恶臭之不可相乱，如东西南北之不可易位，始可谓知义矣，观殷其靁之诗，何其明于君臣之义欤？殷靁声也，山南曰阳何斯者何人？至于斯也，违斯者离其所而行也，振振信厚也夫逺役于外而其妇思之，闻靁之发声而知天之必雨，冒雨而行，不遑自恤，惟知君命之重，而忘其为一巳之劳，此所以为信厚，君子也，非笃于君臣之义，其能若是乎？召南之大夫，贤于常人也逺矣至于妇人女子，世所难化者，亦明于斯义，岂不尤可贵欤？独居于家，曽无怨辞，方且美其夫之信厚，而有归哉？归哉之语，世俗之所谓归者，夫妇共处，足以相欢也；而此诗所云非是之谓奉命而行，事竟而返，有以复命，斯其为归也美矣，此人臣事君之义也。可不勉乎！好逸恶劳，人之常情也，男女相悦，亦人之情也，今其为夫者，知君之为尊，而不知为劳，为妇者能勉，夫以义而忘其为悦，君君臣臣，夫夫妇，妇一诗之中，灿然着见焉，此所以为治，古之盛也，呜呼休哉！
江有汜篇
臣观小星江，有汜二诗，虽所遇不齐，然其以心感心则一也。小星之夫人无妒忌之行，加惠于妾媵，故为妾者感之，安于定分，而夫人之善益彰，江有汜之媵，事忌克之嫡，虽劳而不怨，故为嫡者感之，悔其前非，而媵之美益显，然则人心未有不可感发者，曰汜曰渚，曰沱，皆江之支流也，决复入者为汜，岐而成者为渚，郑氏笺云尔，而尔雅水自江出者为沱江，以喻嫡也，汜渚与沱，以喻媵也；之子指嫡而言归，以言其嫁也，不我以不见用也，不我与不见取也，不我过，不见顾也。媵足以备数，而嫡实梗之，不得进御于君，人情至此，扞格也甚矣，既嫡飜，然感悟媵，于是得其所处而至于相与啸歌，前日妒忌之心，皆冰释矣，三复此诗，独言其始之乖戾，终之和同，而不言其所以，至是者此诗人言外之意，虽不尽发越而黙存于中也，故序诗者归其美于媵，而明着其劳而无怨，可谓察见其心矣，孟子曰：行有不得者，皆反求诸巳，人不见知，不以为彼之失而以为我之罪，恐惧修省，若无所容，而又敢怨乎？昔者大舜处人子之不幸，不见其为父母之顽嚚，而负罪引慝，斋栗于载见之时，此瞽瞍之所以底豫也，其劳而不怨之，明验欤？区区媵女之微，惟能反求诸巳，而感格之效立见，此亦圣人在上，道化流行，而当时风俗如此之美也，君天下者，可不原其所自哉！
何彼秾矣篇
臣闻之，记曰：肃肃敬也，雝雝和也，夫敬以和，何事不行？以是知古人之论徳甚贵，夫肃雝也，凡人之情，不失之纵弛，则失之乖戾，纵弛则不敬，乖戾则不和，岂其本心，然哉！降衷秉彝，无有不善，肃雝之徳人人具足，然常人既贵而骄，骄而侈，然自大而失其常度，故有纵弛者焉，有乖戾者焉，贤者秉徳有常其身虽贵，其心自若，此所以天禀之良未尝少亏也，今以王姬而嫁，诸侯车服之美，止下于王后一等，可谓贵矣，而肃肃雝雝，犹执妇道，其不失夫本心者欤？何彼曷不皆设问之辞，何其华之秾乎？岂不肃且雝乎？比之唐棣，比之桃李，既言其容色之盛矣，而又美其车，车非能肃雝也，人有肃雝之徳故见其车者，如见其人也。平王以徳而言以平王之孙，而适齐侯之子，以齐侯之子而娶平王之孙，等而言之，不敢自大也，此亦肃雝之义，昏姻之以义合，犹钓者之以丝缗也，味肃雝之言，有无穷之义，妇人而有是徳岂不能相其夫子乎？岂不能正其家人乎？诗之称周，王曰：雝雝在宫，肃肃在庙，君子以是知王姬之肃雝，王者躬行之化使之然也。为人君者，岂可不正其本哉。
驺虞篇
臣闻有道之时，至和之气，薫蒸于天壤之间，必有嘉祥，为时而出，故关雎之化行，则麟趾应之，鹊巢之化行，则驺虞应之，此所谓和气致祥也，鹊巢之诗，国君积行累功，以致爵位，夫人起家而居有之，夫得其为夫妇，得其为妇，刚柔健顺，各适其宜，此人伦之所以正也，人伦正则朝廷正矣，天下纯被圣人之化而庶类，莫不蕃殖，和气之所感也，春搜之时，葭与蓬茁，然而生豝与豵，其数以五，而人心爱物之深于五豝，五豵之中，各取其一焉，不忍尽杀，以逞其欲也，诗人言之不足，故嗟叹以美之。而比之驺虞于生物，则不食于生草，则不践，非有所敎戒也，非有所禁防也是孰使之然哉？天禀如是，无俟乎勉强也，凡有意为之，与夫根于自然者等，伦相絶善利之所以分王霸之所以异，皆由此也。意之为累大矣，诗人之有取于驺虞，惟其非出于有意也。人之仁爱，亦如驺虞之自然，则王道纯全而无亏矣，故谓之成。当和气充塞之时，驺虞，应感而至，而诗人因以比徳大旨与关雎麟趾同符，此正始之明验也。人君可不推原其故欤。
柏舟篇
臣闻天下之患，莫大于小人，在人主之侧，盖小人之心知有已而已，不知为国也，知有私而已，不知有公也，朝思夕念，不过于爵位之崇，禄廪之厚以足，夫一己之欲，欲心日炽，则凡可以阿媚其君者，无所不为，君有过焉，不敢言也，朝纲不振，国势寖微，知公论之不可逭，君子之必见嫉也，则凡可以排摈善类者，无所不至，若此类者，委以一职任，以一事，然且不可，况于常在君侧乎？此君子之所以不得不忧，如舟泛然无所底定，忧之至也，耿耿明也，隐痛也，吾心明知其为害，而吾君不能远之所以痛心也，酒所以供敖游，吾非无之，斯心痛切，不暇饮也，鉴之照物，或妍或丑，无不受焉，故茹茹犹入也，小人非我族类，其可入吾心乎？同僚之义，亦有兄弟之亲，似可愬也，而往则见怒，其臭味，亦殊也。石犹可转而心不可转，席犹可卷，而心不可卷，其正直如此，而又发于威仪，人无得而选择之，犹口无择言，身无择行也，其与小人异趣，岂不远哉！愠于羣小为羣小，所愠也，既遇其病，又受其侮已，拊心以忧，故谓之辟。日月明之至也，居诸语助也，今昼夜迭运，而光景寖微，犹君徳寖昏而小人得以蔽之也，心之有忧，如衣之有垢，垢之不去，愁沮无聊，不能奋飞，固其宜也。或曰，有所忧患，则不得其正，今忧心如此，宁不害于正乎？曰：国家将危，忠臣义士，此心如割，幸其君之一寤，故以屈原之忠，而自沈汨罗，君子与之，未害其为正也，人主观此一诗，可不自警乎？仁人不用，小人在侧，而使贤者不堪其忧，人君实为之也。书曰：股肱喜哉，孟子亦曰：尊贤使能，俊杰在位，则天下之士皆悦，而愿立于王之朝矣，夫使贤者皆有喜乐之心，亦人君为之，今朝廷有道而忠良之士，犹以当时为忧，此必有所以然者，惟圣主深察之。
燕燕篇
臣闻天下之事，不谨其始，未有能善其终者，发端之始，害犹未着，故人忽之积日累月，其恶寖长，遂致于溃裂四出，莫之能御，且庄公之初过于有所惑尔，妾巧于求壻，主从而悦之，此亦人之常情也，悦而不已则溺，溺而不已则骄，骄而不已则僭，夫人既失其位，嫡嗣何以自存？国本一摇，庶必夺嫡，此岂小故也哉？且庄姜无子，戴妫实生桓公，庄姜以为己子，则庄公嫡嗣也，其妾有宠，是生州吁，则庄公之庶子也，州吁好兵，公弗能禁，桓公嗣立，成公贼之戴妫，失所依倚，反其宗国，此国家之大变也，故庄姜深痛之，方其上僭之始，姜固已忧之矣，然害止于一身，故绿衣之序曰：伤己而已，今州吁，敢行无道，不君其君，国势将倾，岂犹伤己而已乎燕，燕之称谓己及戴妫也，情义之厚，相与追随，可谓昵矣。而其序不紊，故羽则参差不一，飞则或颉或颃，鸣则或上或下，未尝无别也？曰：泣涕如雨，伫立以泣，曰：实劳我心，何其忧之深哉？仲氏任只言其可亲可信，如周官所谓睦婣任恤也，温惠淑谨，又申言之，其贤如此，而遭此大变，反于宗国，安得而不忧乎？非忧戴妫忧卫国也，祸变如此，庄公实为之，而妫不以为怨，且勉庄姜以追思先君，辞气薫然，无一毫忿戾之心，此所谓温恵淑谨，此所谓变风止乎礼义者欤？为国家者，观此一诗而知其终之乖离，皆其始之耽惑，盍亦兢兢业业，而毋致于极哉！
日月篇
臣闻有一言而可以尽修身齐家之道者曰：此心之明而已，人惟一心，不明则昏明，则是非可否？皆天理之正，昏则好恶取舍，皆人为之私较然如黒白之异色，燕越之殊涂也，人心岂可以不明哉？且庄姜齐侯之子也，不为不贵矣，硕人一诗，皆称美之辞，不为不贤矣，为庄公者，礼重而亲爱，固其宜尔，曽不见答，而妾媵是嬖，好恶取舍，顚倒如此，不明孰甚焉？此诗所谓乃如之人者，盖指庄公也，比之日月，尊之至矣，而微有讥焉，日月之明，无所不照，而今也不能致察于帷簿之间，能无愧乎？逝往也，意有所移，往而不返，溺于嬖妾，而不在庄姜失于古人处，夫妇之道，故曰逝不古处，天下有定理，嬖宠惑之，则其心乱矣，故曰胡能有定？宁不犹言，曽不也心在彼，而曾不在我也，三章，四章亦以日月为称而止，言所以出之方，何耶？日月经乎中天，则其明无所不及，初升之明，虽明而未远也，书曰视逺惟明孔子答子张之，问明曰：可谓逺也已矣明，固贵夫逺也庄姜之不见答，无乃庄公虽明，而未逺乎不深言其过，而特微其辞，示敬心也徳音天所同得，庄公固有是徳，音矣。以不定之故，良心转为无良，甚可惜也！然庄姜不欲常置诸胸中，要当忘之，故曰：俾也可忘前三章，犹有怨辞，至于卒章，惟曰父母，养我不终至此，尚复何言？所谓报我者亦不能陈述之矣，鸣呼！使庄公本心，常如日月之明，夫妇之间，岂至此极哉！君人者，观此一诗，心之不明，其害如是，可以为鉴矣。
终风篇
臣闻处顺境者，易处逆境者难，何谓顺境？人心翕然相应，无有龃龉者是也。何谓逆境？人心悍然不从，未易调护者是也。于其易也，而顺受之于其逆也，而思所以处之，反求诸已积其诚意，尽其在我而已，庄姜不见答于先君，又见侮于州吁，甚难处也，常人之情，遭此逆境，无不懈怠，而庄姜安于所遇，惟自伤其无辜而无嫉妒他人之心，故序绿衣，日月终风三诗，皆以伤己言，可谓深探其所存矣，风终日而又甚，暴喻州吁之虐，而见庄姜之柔顺，则笑侮之，犹无逸言，小人侮厥，父母曰：昔之人无闻知也，浪放荡也，谑浪笑敖，侮之甚矣，而庄姜方且哀怜之，以为良心，善性人所均，禀而沦于恶习，顚冥至此，良可悼也。霾雨土也，昏暮之状也。虽则昏暮，感其母之见弃，亦有时而惠，然肯来也，然终不能胜其恶，习暂明而复昏，所以莫往莫来也，庄姜不嫉恶，又从而思之，可谓深于爱子矣，悼之思之，所以兴其善心，憎之絶之足以遏其恶，念庄姜于此虑之熟矣，阴而霾曀，终风且继，以阴雨不旋日而复，曀亦言昏曀也，雨虽不骤，重阴未解，故曰曀曀，靁虽不作而相继，不絶故曰虺虺，皆言昏暮也，人之善不善，明与昏而已，寤言不寐，忧其昏也，愿言则嚏，愿言则懐，欲其明也，愿者善端初发之，谓彼愿言，则我嚏矣，郑康成所谓犹今俗人嚏而曰人道我此感通之理也，彼愿以为懐矣，如周南嗟我，懐人之懐不忘于心，非不从而已也，庄姜可谓曲尽矣，而终不能转移其暴虐之行，其下愚不移者欤？然子虽不孝，母不可以不慈，此古人人伦之要，观是诗者，触类而长之，则人伦之间，蔑有不可处者矣。
击鼓篇
臣闻兴师动众，争地争城，兵锋一交，肝脑涂地，甚可畏也，其可轻用也哉？然有国有家者，非兵无以宣威灵，制强暴，故亦不得已而用之，外御其侮者，为固圉，而举以仁，伐不仁者为救民，而举兵出有名，故罔不吉；何者？人心固以为当然，操不祥之具，强民于战斗之间，而不与众同，欲其为从之也，难矣！今州吁以庶夺嫡亲贼，其兄罪固不容诛矣，乃欲以兵力自强，为平陈，与宋之役平成也，欲伐郑而力不能独办，故结二国之成，而共伐之，漕邑之城，国之土功也；可谓劳役矣，今伐郑之师，怨苦无聊，欲为版筑者而不可得，故有我独南行之叹，盖筑者犹可以生还，而我则必死，所以忡忡，然其忧也？将行之时，与其室家诀别，故其言惨戚如此，爰于也，于何而居？于何而处？言无定也，于何而丧其马，则其兵败而人亦殆矣！求诸林下，若所谓收尔骨者，何其言之悲欤？契阔勤苦之状也。夫妇之义，生死同之，勤苦共之，此一定之论也，故曰成说，今而不我活矣！说可成乎？洵亦信也，诗人所谓洵美且直，皆信然之辞，向也约言与子偕老，今我先子而死，则变而为不信也，故曰：不我信者，此皆夫妇诀别之语，州吁亦闻之乎？昔孟子论得民心之道，所欲与之，聚之所恶，勿施尔也。安居者人所欲，而州吁故劳之，用兵者人所畏，而州吁强，施之欲恶，皆违乎民，自古及今，未有能济者，由是观之，兵其可轻用哉？虽然，人有疾病，以药攻之，时有奸宄，以兵伐之，虽汤，武之得天下，何尝不用兵乎？而汤武之举，顺乎人心，故人无不服，此诗所刺咈乎人心，故人皆怨之，成败之所以殊也，说以使民，民忘其劳，说以犯难，民忘其死，如是而用兵，人亦何怨之？有君人者，盍亦深思熟讲求，所以顺乎人心者哉！
凯风篇
臣闻中庸曰：射有似乎君子，失诸正鹄，反求诸其身，孟子亦言行有不得者，皆反求诸已，此言得失之殊途，未有不自已出者，责人而不责己，则本原之地，用志不笃，见善不迁，有过不改，而感格之至，邈不可冀修，已而不责人，则朝夕思念，求所以龃龉不合者，谁实为之？积其诚意，自足以感人动物，此得失之所以殊也，昔者舜之事亲，难莫甚焉！舜不见其顽嚚，而惟极其敬，舜号泣于旻天，负罪引慝，夔夔齐栗，形于载见，故虽瞽瞍之不慈，亦为之底豫，此感格之效也。凯风之诗，其渊源于此欤？凯风云者，南方长育万物之风，舜之作歌，所谓南风之薫，阜民财者是也，棘难长之木，心发生之初，自凯风之吹，拂其心始长，至于夭夭其盛，可以为薪，非一朝一夕之故，以喻母氏，养我七子，自襁褓而至于成人，其劬劳也乆矣而吾母寡居之，后不安其室，人子于此，将何以自处哉？男女，人之大欲，当淫风流行之，时渐染恶，习与之俱靡，此人情之所不能免也，母子之际，人所难言，顺从则害义，谏止则伤思，惟有反躬自责，不以为母之过，而以为己之咎，则庶乎其足以感动矣，故曰：母氏圣善，我无令人泉之清寒者，能使人甘之，鸟之好音者，能使人乐之，而我独不能慰其母，是岂母之罪哉？比之凯风，其称甚美，而寒泉黄鸟之不若，其自责也深矣，负罪引慝，此舜所以为大孝，而今也七子之心，契合无间，古今虽殊，人心不异，所谓人皆可以为尧，舜也，虽然，子之自责，可谓有子矣。而母之能从，略不见于是诗，何哉？曰：诚可以贯金石，而况于人乎？未有不可感动者，以瞽瞍底豫推之，母之能从，不言而可知矣。观此诗者，处人伦扞格，皆能反求诸身，始虽未合，终必相应矣。以之处兄弟，则兄友而弟恭以之处夫妇，则夫和而妻柔，易之系辞曰：触类而长之，岂不信然哉！
絜斋毛诗经筵讲义卷三
（宋）袁燮撰
雄雉篇
臣闻治世之音安以乐，其政和，乱世之音怨以怒，其政乖，此大序之说，诗所以为治乱之别也，今其军旅数起，大夫久役室家，闵其夫之勤劳，宜若有怨怒其上之语，而辞气熏，然独有治世之遗风，此其故何也？曰：诗发于人心，时有治乱之殊，心无厚薄之间，上虽失道，而诗人不忘其君，无异于有道之时，又何怨怒之云乎？此所谓止乎礼义，先王之泽也，雄雉以喻其大夫逺役于外妻以懐安之故不能偕行，遂至于阻隔，是我自取之也。将以谁咎？不怨其上而归咎于己，与常情大不侔矣。展诚也。受命而行，秉心无二，惟知君命之重，而忘其在己之劳，是之谓诚，不怨其上，而称美其夫，其识高矣，阴阳之运，日往则月来，月往则日来，是日月之往，未尝不来也，今吾夫远役，而邈无来期，其心亦苦矣，然岂可以我之怨苦而怨詈其上哉？故卒章之意，尤笃厚焉，百尔君子，泛言从役之大夫也。我一妇人，虽不足以知君子之徳行然此心之善，人有所同，不忮害，不贪求，可谓善矣，故以臧言之不甘，己之劳役而害他人之安，居者谓之忮，以安居为可乐，而违道以有请者谓之求，此二病者，常情所不能免，而吾夫无之则行役，何往而不善，虽久劳于外，固未尝不裕然也，有夫如此，吾亦可以自慰矣。其夫闻之，岂不益自勉励乎？一时同役之，大夫闻之，又岂复怨上乎？徧告百尔君子，盖所以警之也，孔子曰：士而懐居不足以为士矣。春秋传曰：宴安酖毒，不可懐也以安居为戒，而不以勤劳为惮，此君子之徳也而妇人能言之，其亦贤乎？孔子取不忮，不求之语，以美门人之高弟，是诚有契于圣心也，读此诗者，可不自警乎。
谷风篇
臣闻所贵乎君子者，无他事焉，惟不失其本心而已，人生而善，天之性也；有正而无邪，有诚而无伪，有厚而无薄，有天理之公，而无人欲之私，所谓本心也，其始如是，其终亦如是，虽歴年之久不变乎？其初所谓不失也。今观此诗，何其人情前后之不 欤？谷风谓东风也，习习舒和也，阴阳和则为雨，黾勉同心，不宜有怒，皆言其和也，使夫之情常如其始之和协，岂不甚善！而本然之心，易于 蔽，久则淫于新昏，而忘其旧矣，采葑菲者，不以其下体之不美而弃之，亦犹礼接其妇，不以容貌之，改前而薄之，徳音相与偕老，以死人情之厚，约结之深，有如此者，至于行道迟迟，中心有违，则旧室见弃也，水泾浊而渭，清二水相入而不相杂，旧室，譬则渭也，新昏，譬则泾也，泾虽甚浊而不能混，渭水之清新，昏虽获爱而不能掩，旧室之洁，湜湜其沚，清见底也，而良人不以为洁，故曰，不我屑屑洁也，何以知旧室之为洁乎？梁笱之取鱼，所以飬人也，夫虽见弃，犹不欲自废其生养之具，深则方之舟之浅，则泳之游之，黾勉求之，匍匐救之，（案此下疑有缺文，）美菜之蓄，凡妇道所当为，非不尽力，非有毫发之罪，所以知其洁而疾之，弃之，昧于黒白之辨一至此，极独不思我始之来，相与安息，情义甚厚，而今日乃如是之薄耶？墍息也，始终不侔，所谓失其本心者，风俗如是，谁实为之？故序诗者以为卫人，化其上宣公之罪，不可掩矣，由是观之，为人主者，可不正其本哉。
式微篇
臣闻人君有志则危，弱可为安强，茍惟无志，则终于危弱而不振，故曰，祸福无常，惟人所召，趋向一差，而天渊不侔矣。吁！可畏哉！太王迫于狄人之侵，去邠之岐，微弱甚矣，而邠人则曰仁人也，不可失也。从之者如归市，于是乎肇基王迹，而诗人称曰居岐之阳，实始翦商，越王句践大败于吴，栖于会稽者，纔五千人尔，而卧薪尝胆，念念复雠，卒如其志，转危弱而为安强，岂不伟哉？黎侯失国，以狄人之故，寓于他邦，非得已也，诚能居患难之中，励刚强之志，朝夕思念，求反其国，惩创既徃改弦易辙，夫岂终不可为哉！而乃即安于卫国，曾无奋发之心，岂不哀哉！中露者暴露之谓泥中者泥涂之谓，非邑名也，暴露于泥涂之中，其辱甚矣！而居之不疑，此其国之所以终于失也。其始也，既以无志而失之，其终也，又以无志而不能复振，是可哀也！呜呼！诸侯有一国者也，不善保之，则失其国，天子有天下者也，不善保之，则将如之何？故大禹之训曰：予临兆民，凛乎若朽索之驭六马，成汤克夏之后，犹曰栗栗危惧，若将陨于深渊，诚以王业之重，得之难失之易，兢兢业业，不敢荒宁，仅能自保而已，观式微之诗，黎侯，一失其国而卑微，如是眞万世人主保邦之龟鉴也。
旄丘篇
臣闻之，诗曰：永言配命，自求多福，孟轲亦云：祸福无不自巳，求之者何？谓福国之安，荣是也，何谓祸？国之危辱，是也，选拔贤俊，惠恤黎元，与治世同道，斯安荣矣，惟奸憸是用，惟暴虐是作，与乱世同事，斯危辱矣，黎侯之失国，无乃顚倒是非以自取，危辱乎？方其南面以朝羣臣，威福予夺，无不在我，亦可谓安荣矣，及夫逐于狄人，不能自保，而托迹于他邦，其名虽曰寓公，实与羣臣无异，春秋传所谓既为人君，又为人臣是也；乌在其为安荣乎？黎之臣于当是之时，不能规正其君，迫于患难，则怨他邦之不相恤，他邦信有罪矣，黎侯独无罪乎？向使黎侯能治其国，任贤爱民，以植不拔之基，则何至于危辱如是，必有以自取之也。乍见孺子将入井，怵惕恻隐之心，不期而自发，今邻国之君托迹于我，而邈如不闻，卫之君臣，其亦不仁甚矣，黎不能自责，卫不能恤，难其失均也，昔者楚王遭阖庐之难，越在草莽，有申包胥者，乞师秦廷，哭声不絶，秦人哀而救之，二国并力，遂却吴师，盖有以感动之也，黎之羣臣，不知出此，惟卫人，是责何哉？虽然，重耳非不贤也，十九年在外，非秦伯纳之，则不能自反其国，况黎侯乎邻国，是责亦不为过，此所谓诗可以怨也。孔子取而列之国风，有以也夫！
泉水篇
臣闻礼者，人之大防，所以检柅，此心不敢放逸也！故书曰：以礼制心，礼之制，人犹堤之防水，不以堤为固，而骤决之，则溃裂四出，大为民害矣。不以礼自检，而轻弃之，则纵横放肆，沦胥为恶矣，女子之思归，人之常情也，然父母既终，无归宁之道，嫌疑所在，何可不谨？古者女子许嫁，而笄，非有大故，不入其门，既嫁而返，兄弟弗与同席而坐，弗与同器而食，所以别嫌明微，防于未然者若是其严哉！父母犹在，归于亲旁，安慰其心，礼所当然也，父母既殁兄弟，虽我同气，非有鞠养劬劳之恩，其又可归乎？归若未害也，然此心一纵或至于不保其身，则害莫大焉；汉史所谓知其非礼而不能自还者是也。齐襄公鸟兽之行，渎乱礼经，诗人至，以雄狐目之，亦惟姜氏不谨，其始无故而归，所以至此也。然则泉水之诗，圣人列于国风，岂非所以立万世之大闲欤？淇卫水也，泉水犹注乡邦我心，寜不思卫，故欲与从行之娣侄，议所以归国者，人情之至切也，宿于泲饯于祢，记嫁时所歴之地父母兄弟诀别，今无故而归乎？虽有姑姊，惟当遣人问讯而已，终不可归也，然归心既动，不能自巳，宿于干饯于言，虽思归卫所，歴之地将脂牵其车，遄臻于卫，又以此事，虽名无瑕，其实有害，故复止焉。天下之患，莫大于自谓无害为非所当为，欲非所当欲其初曰：是小过耳，吾何害之！有积而不止，遂陷于大恶，为君，为臣而有是念，则不得其为君，为臣父也，子也亦然，今卫女检制，此心知其有害而不敢纵，此所谓发乎情，止乎礼义者肥泉，须漕思之切，而礼不可归忧，懐郁结出游，以写之，此心无一毫之累，可谓贤女矣，兹圣人之所以有取欤？
北门篇
臣闻人不可无志，志在修身者其徳必日进志在立事者，其业必日广，仕者所以行其志也，古者朝廷有道，公论著明徳有大小故位，有高下位有高下，故禄有厚薄，岂有忠良之臣，而不得志，于时者哉？今观此诗，贤者出北门而忧心，殷殷焉言，北者谓背阳而向阴也，阳犹休明之时，阴犹浊乱之世，背阳而向阴，则浊乱可知矣。然当时之忠良以为禄之厚欤？则终窭且贫，莫知我艰，其禄固未尝厚也，以为位之卑欤？则王事适我矣，政事一埤益我矣，王事厚我矣，政事一埤遗我矣！适我谓事纷至于我也，埤益谓厚且増也事如此之多禄，如此之薄，若不相称，然以理推之，是必事繁而位卑，非高爵也，故其禄亦薄，上而君不见知，下而妻子谪我，摧我居浊乱之世，所遇若此，何以为懐哉安于天命，顺受之，斯可矣，贤之用舍，关乎盛衰，固有命焉，非人所能为也，虽然，贤者以此，自处则可，人君以此待贤者则不可，孟子曰：尊贤使能，俊杰在位，则天下之士皆悦，而愿立乎朝矣，夫悦于任职，而不委之天，治世之事也，君人者可不监，观于此哉！
北风篇
臣闻人君之为政，莫善于寛仁，莫不善于威虐，寛仁则民爱之威虐，则民畏之；爱之若父母焉，畏之若仇雠焉，父母之亲，不忍一日离而仇雠之恶，惟恐其不相远也，为人上者不能抚爱其民，而专以威虐从事，人心岂有不离者哉！人皆去之，君谁与立？则是戕其民者，乃所以自戕也，岂不甚可惧哉！北方肃杀之风，凛乎可畏！而加之大雪，其寒益甚，所以喻卫君之威虐也，惠而好我，携手同行，畏其惨酷，与其所好，相率而去之也。虚徐寛舒之貎，亟，急也只且语助也，若或迟迟，其行则其祸急言，不能一日自保也，次章亦然，至于三章，所谓莫赤，匪狐莫黒匪乌则今日之当去，显然如狐，赤而乌黑，无可疑者，理所当去，而迟回不去，其祸岂不愈速乎？人心乖离，一至于此！疾之如仇雠矣，君者，民之父母，而疾如仇雠，孤立于上，国势岌岌，威虐之所致也。并为威虐，则不独卫君为，然亦必有同恶相济者，此所以重失人心也，今仁圣在上，子惠黎元，可谓至矣。而监司帅守，犹有急于财赋，刻剥穷民者，亦有敢行诛杀害及流民者，此皆不仁之人，为国失人心者也；人心一失，所系甚大，伏惟圣主哀之，救之以活生民之命告之，戒之以衰，酷吏之风，此诚今日之急务也。
干旄篇
臣尝观孟子闻鲁欲使乐正子为政，喜而不寐，公孙丑问其故，则曰其为人也好善，好善优于天下，而况鲁国乎？夫茍好善人，将轻千里而来，告之以善，夫茍不好善，曰：予既巳知之，訑訑之声音，颜色拒人于千里之外，则谗谄面谀之人至矣，与谗谄面谀之人，居国欲治，可得乎？呜呼！若孟子者，可谓深知为国之要道矣。夫使之为政，安危理乱，皆由是出，岂徒以一身事其君哉！虚心屈己旁求，众善以自辅，其所不逮，则可以当此重任矣，自矜其能，不复求助，忠告蔑闻，而谄谀日亲，则何以治其国哉？今观干旄之诗，卫之臣子何其好善之笃，干首之有旄，鸟隼之为旟，析羽之为旌，皆卿大夫之所载也，浚卫邑也，城外谓之郊，居民所聚，谓之都城，则浚邑之城也，素丝束帛也，卿大夫诚心好善，或求诸都邑之中，或求诸郊野之外，多方搜访，幸而得之，则以束帛良马，将其诚意心之笃切，形见于此，所以有加而无已也，彼姝者子，指卿大夫之姝美也，诚心好善，如恐不及其徳可谓美矣，故贤者感之，莫不曰吾将何以异之？予之告之乎？此所以如影之，随形响之应声也，呜呼珠玉，无踁而至于前，惟其好之尔，难合自重之，士有所抱负，岂肯轻以语人，今而输写心腹，乐告以善，致敬尽礼，感之使然也。区区一小国，而臣子皆好善，当时贤者，亦皆以善道告之，同声相应，同气相求，翕然有济，济多士之风，国安得而不兴乎？虽然，是有本有原，一国之事，人君为之也，一举一错之间，是非美恶，由是分焉，故夫好贤乐善，臣子之懿徳也，而所以任用之者，其谁欤？妒贤嫉能，臣子之大罪也。而所以登进之者，又谁欤？沿流探源，其责固有在矣。此诗人所以必归其美，于卫侯也，人君观此足以知为治之大端矣。
考盘篇
臣闻国之所恃以安，强者以得贤也，故曰：不有君子，其能国乎？又曰：不信仁贤，则国空虚，贤者抱道懐徳君能用之，则邦家之福，不能用之，则独善其身，古之明君，深达是理，故求贤惟恐其不及，其或洁身遁世，自放于寂寞之滨，人君必反而自思曰：彼贤也，宜为我用，而有所不屑，得非气类差殊，不足以感召之欤？吾进徳而不懈，则诚心感通，庶乎悦而愿立于朝矣，庄公之先公，是为武公，笃于好善，能听其规谏，而厥子弗克遵业，使贤者退而穷处，此考盘之诗，所以作也；考成也，盘乐也，硕大之贤，君不能用，潜伏于涧，于阿于陆，俯仰无愧，自全其乐，所谓考盘也；矢，陈也谖，忘也，惓惓于君寐，觉而言不能忘也，弗过者不得过君之朝，弗告者不得告君，以善三章，所陈久而不已，所谓永矢也。贤者抱负不浅，其君疎而摈之不得，有所展布，怨而不释，人情之常也，今此诗无一怨辞，而忠爱之意，胶固而不可解，易之否？曰：拔茅贞吉，志在君也，当否隔之时，贤者在野，贞固其守，而心常存乎君，此则考盘之硕人也，有如是之贤，而庄公不能用，将谁与治其国乎？后之为人上者，三复此诗，深以庄公为戒，勤求贤士，毋使考盘于荒野之间，则可以立邦家之基矣。
芄兰篇
臣闻人君之徳莫大于刚健，人君之患，莫甚于柔弱，刚健则日进无疆，足以有为于当世，柔弱则安于茍，且不能少见于事业，智愚相去，岂不远哉！今一介之士，茍惟柔弱，则不能自立于乡党，况于国君，一举一错，安危所关，其可以柔弱自处乎？惠公者，宣姜之子朔也，不疆于为善，而忍于为恶，子之得罪，朔实为之，即位之后，上不能以礼防闲其母，下不能制，公子顽之恶，至柔至弱，拥虚器于人上，何足以君其国乎？芄兰者，柔弱蔓延之草也，支枝也，觿所以解结成人之服也，国君虽童子，犹服成人之服，觿则佩矣，能则无有也，凡人或有所长，人皆得而知之，今曰能不我知，则是块然而已，尔芄兰之，叶如佩韘之状，韘决也，韘则佩矣，能则不我甲也，天之十日，以甲为首，故事物之最先者，皆谓之甲，人亦如是，今曰能不我甲，则才不足以髙世矣，容容刀也，遂佩遂也。悸带垂而动也，服饰若是，皆如成人，而不见其有能，岂非其所大阙欤？凡人皆不可以无能，而君尤不可以无能，人而无能，其害止于一身，君而无能，其害及于一国纪纲之不振，法度之不修，人心之不服，国势之不疆，皆柔弱无能之，故为人上者，可不惧哉！
木瓜篇
臣闻徳不足以感人者，不足以言徳惠不足以感人者，不足以言惠，古之人所以甚异于常人者，惟其感人之深而已，故易曰：圣人感人心而天下和平，三代而上，人心爱戴，其君久而不能忘者，由此道也，自入春秋五覇迭兴，大抵杂以权术，惟己是利，遑恤其它，而惟齐桓公（案，桓公原本避宋钦宗讳作威公，今改正，后仿此，）存亡继絶与人同利，犹有治世之遗风焉，今观木瓜之诗，何其图报之无穷也。瓜与桃李，皆以木言，以别于瓜瓞，羊桃雀李而已，非难得之物也，投以易得之物，而报以难得之货，亦云可矣，犹曰非敢为报姑，永以为好而已。言有尽，而意无穷，何时而可忘耶？考之左氏传而后知齐之于卫，有生死肉骨之恩焉，卫自荥泽之败国，为墟矣，遗民无几，何以自立？桓公戍之，以甲兵遗之，以车马器械絶而复续，跲而复振，无国而复有国，岂非生死肉骨之恩乎？兴灭国继絶世天下之民归心焉。此圣人之垂训，而桓公得之，邢迁如归，卫国忘亡，乱离之余，安堵如故，安得而不深感之欤？或曰，今北敌垂亡，不保朝夕，与卫国败于荥泽之役，亦何以异？我朝垂徳惠以覆护之，使既微而复振，将灭而复存，可乎？曰：不然也，卫中国之诸侯也，为狄人所灭，故霸主不得不救，今北敌中国之世，雠也，因其败壊张皇六师，为复雠，刷耻之，举可也，其可救哉？书曰：兼弱攻昧，取乱侮亡，此成汤之所以兴也，惟圣主深察之。
黍离篇
臣闻王业之方盛，人皆欢乐，而咏歌之，王业之既衰，人皆愁苦，而哀伤之，故大序曰：治世之音安以乐，其政和，乱世之音怨以怒，其政乖，亡国之音哀以思，其民困，观夫音之不同，而世道之升降，断可识矣。周之盛也，合天下而归往焉，故谓之王，及其衰也，名虽为王，其实相戾，于是降而为国风，直与诸侯等尔，可不哀哉！京周即镐京，天下之所宗也，成王之营洛邑，取夫朝贡之道里均，有时会诸侯于此，其实仍居镐京，尔平王惩，幽王之祸，畏犬戎之强，徙于东都而宗周，遂不复至，曩时定都之地，变而为禾黍之场，周大夫过之，思先王之盛，不可复见，所以不堪其忧也？稷始而苗中而穗终而实，盖注目者屡矣，如醉则甚于摇摇如噎，则又甚于如醉，言其忧愈深也，呼天而告之曰：所以致此者何人哉？不以衰弱之故而亏君臣之义，此所以微其辞也，呜呼！周虽不竞，镐京之地犹在境内，而忠臣过之，犹悲忧如此，况有甚于此者乎？我国家建都于汴，既九朝矣，宗庙宫阙，于是乎在，靖康之祸，鞠为禾黍，非能如东周之在境内，神皋未复，敌久据之，往时朝会之地，今为敌人之居，此天地之大变，国家之大耻也。使周大夫生于今日，过其故都，其悲忧惨戚之情，又当如之何哉？平王惟不自强，所以迄不能复，西都之盛，圣主诚能反其所为卧薪，尝胆以复雠，刷耻自期，则大勲之集，指日可俟也，人情之惨戚，将转而为歌，謡岂不伟哉？惟圣主亟图之。
扬之水篇
臣闻人君有刚徳则朝廷无过举，夫人君所以临制四方，役使羣动者，惟其刚也，是非可否之皆当于理先后缓急之不失其序，惟至刚者能之，不刚则顚倒错乱，当为者不能为而不当，为者反为之矣。平王之母家，申侯也，幽王嬖襃姒，而黜申后，太子奔申，申侯与犬戎攻宗周，而幽王陨晋侯，郑伯迎太子于申而立之，是为平王，则申侯者，乃平王之父雠也，悼王室之中微痛，雠耻之，未刷奋然作兴，恢张纪纲，以正申侯之罪，则天王之刚徳也雠之不复懐其私恩，又从而戍之，弱孰甚焉？此人心之所以不服也，诸侯有难方伯，连帅率诸侯以戍之，义当然尔，王畿之卒，仅足以自卫，其可逺戍乎平王，为其所不当为，诸侯不服，莫为我用，而自以畿卒戍之，王室自是而愈卑矣，悠扬缓弱之水，虽束薪束，楚束蒲之微，不能流转，以喻平王之不能役，使诸侯也，彼其之子，指当时之侯国。言之申甫，许皆姜姓，故言申而并及甫许焉，戍兵无几，不能更代，未有还归之日，此周人之所以怨思也，父雠，当复而不能复母家，不当戍而戍之，顚倒错乱如此，安在其为刚徳乎？呜呼！居九五之尊，位亿兆之上，赏庆刑威，莫不在我，而柔弱如悠扬之水，亦可怜也。君天下者，三复是诗，盍亦励精求治，自强不息，而深以平王之柔弱为戒哉！