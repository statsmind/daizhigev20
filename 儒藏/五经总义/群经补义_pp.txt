钦定四库全书     经部七
羣经补义       五经总义类
提要
【臣】等谨案羣经补义五卷
国朝江永撰，是书取易，书，诗，春秋仪礼，礼记中庸，论语，孟子，九经随笔诠释末附襍説补义多能补注疏所未及，惟有过矫郑义者，如礼记补义云主常在室朝事，虽延尸出户而主不动，故云：诏祝于室，坐尸于堂，堂上有尸无主也，大司乐职云：尸出入，则令奏肆夏，而司巫无奉主出入之文也，今考郊特牲注曰：朝事延尸于户西，南面布主席，东西取牲，膟膋蟠于炉炭，洗肝于郁鬯，而燔之入，以诏神于室，又出以堕于主，主人亲制其肝，所谓制祭也，时尸荐以笾豆至荐，孰乃更延王于室之奥尸，来升席自北方，坐于主北焉，康成此注，虽不见于经传，必有根据，今永谓坐尸于堂，则堂上无主，不知下文云：直祭祝于主，谓荐孰时也？经亦但云祝于主，不云祝于尸，岂亦得谓荐孰时尸，不在室乎？葢言尸则统，有主言，主则统有尸经，以互文见义，益以见尸主之不相离也。况大司乐尸出入，奏肆夏，注谓出入庙中，如第据出入庙中，则曾子问曰：主出庙，入庙必跸，此不得以司巫不言主出入，而遂不信，为曾子问也，公羊曰：祫祭者，毁庙之主，陈于太祖，未毁庙之主，皆升合食于太祖，周旅酬六尸，则毁庙有主而无尸，若朝践之节，但有尸在堂，而主皆在室，则毁庙之主，不得与于朝践之礼矣，曲礼曰：措之庙立之，主曰：帝主所以识世系也，尸之所在，以主辨其昭穆，故尸与主不相离，白虎通曰：主所以依神也，淮南子曰：神之所依者，尸也，若主在室，而尸在堂，则朝践之节，神一依于在堂之尸，又一依乎？在室之主，散而无统，非所以明精専也，永论语补义，又谓鲁禘行于秋尝之，时周正之秋，实是夏月，故明堂位曰：季夏六月，禘周公于明堂也。今考闵二年夏五月，吉禘于庄公，僖八年秋七月，禘于太庙文二年八月，大事于太庙，宣，八年夏六月，有事于太庙，昭十五年二月，禘于武宫，宣八年冬，禘于僖公，据此，则鲁之禘祭，四时皆举，不得拘以尝月也，明堂位曰：季夏六月，以禘礼祀周公于明堂，襍记，孟献子曰：正月日至，可以有事于上帝，七月日至，可以有事于祖，七月而禘，献子为之也，称七月日至，乃夏至建午之月，则六月实，建已之月，于周正为夏不为秋也，永既据明堂位，六月为禘月，而以六月为周正之秋，则是以六月为建，未之月矣，同一鲁也，记者于正月七日，称日至，则用周正，而于六月，则又用夏正，恐无是理，永又引祭统内祭则大尝禘书，禘于尝下，明大禘在尝月不知禘，在尝下不过错举之词，犹之传曰：烝尝禘于庙，尝在烝前，而错举之，则曰烝尝也，然则经文尝在禘上原不谓禘，在尝月也，永又引鲁颂秋而载尝夏而楅衡，白牡骍刚为禘，在尝月之证，不知毛传曰：诸侯夏禘则不礿，秋祫则不尝，惟天子兼之，郑笺曰：秋将尝祭于夏则养牲，是毛郑皆不以此节为禘祭也，今据鲁颂为禘，尝同月尤为未允。若他条，则多精确不磨，如尚书补义以西海为青海，谓西海郡，虽始立于王莽，而山海经云：西海之南，流沙之濵，则西海之名甚古，并不始于莽也，春秋补义，谓兄终弟及，宗庙昭穆之世，天子诸侯不得过四亲，而昭穆之庙，不必限以四，并斥万充宗所据，明堂五室之説又谓春秋之世，兵农已分，引管子制国二十一乡，工商之乡六，士乡十五，公帅五乡国子髙子各帅五乡，是齐之三军，悉出近国，都之十五乡，而野鄙之，农不与论语，补义谓先儒以麻冕用三十升，布八十缕，为升三十升，则二千四百缕，布一尺二寸，容一千二百缕，朱子已谓其极细，如今之细绢，岂更可倍为二千四百缕，然则麻冕亦不过十五升，其他于禹贡之舆地，春秋之朔闰，皆考证博，核于经文，注义均有禆焉，乾隆四十三年五月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】陆 费 墀
钦定四库全书
羣经补义卷一
婺源江永撰
周易补义【别冇河洛精蕴九卷详之】
易曰：易有太极，是生两仪，两仪生四象，四象生八卦，又曰：河出图，洛出书，圣人则之，夫卦画以隂阳奇耦积画而成图书，以防数多少，相错而列，何以画卦？与图书，有合也，河图一六居下，二七居上，三八居左，四九居右，五十居中卦，则由太极而生两仪，画一奇，一以象阳，画一偶，以象隂由两仪而生四象，阳上加一阳一一为老阳，阳上加一隂一为少隂隂上加一阳一为少阳隂上加一隂为老隂又由四象而生八卦，则老阳之上，复加一阳，一一一为干，加一隂一一为兑少隂之上复加一阳一，一为离，加一隂一为震，此阳仪之四卦也，河图之数，则九四三八横，列者应之，盖老阳之位，居一少隂之位居二于中央十数中，除一则为九五数中，除一则为四五数中，除二则为三十数中，除二则为八，故九四生于老阳，九为干，而四为兑也，【干兑下，二画为老阳，一一】三，八生于少隂三为离而震为八也。【离震下二画为少隂一】少隂之上复加一阳，一一为巽，加一隂一为坎老隂之上复加一阳一，为艮，加一隂为坤，此隂仪之四卦也，河图之数，则二七六一纵列者应之，盖少阳之位，居三老隂之位居四于中央五数中，除三则为二十数中，除三则为七十数中，除四则为六五数中，除四则为一，故二七生于少阳，二为巽，而七为坎，【巽坎下，二画为少阳，一】六一生于老隂六为艮而一，为坤也，【艮坤，下二画为老隂】是以先天八卦之序，干一兑二，离三震四，巽五，坎六，艮七，坤八即河，图之九四三八二七六一也，干一至坤八次序之数，干九至坤，一生成之数也。以男女分隂阳干为父得九震，长男得八坎中，男得七艮，少男，得六五行之成数，自多而少，而卦画中则纯阳为父，一阳在下，在中在上，分三男，坤为母，得一巽长女，得二离中，女得三兑少女，得四五行之生数，自少而多，而卦画则纯隂为母一隂在下在中，在上分三女也，已上皆八卦之横，列本于河图之数，以横列者，中分规而圆之，干兑离震居左，即洛书之九正南四东南三正东八，东北也，巽坎艮，坤居右，即洛书之二，西南七正西，六西北，一正北也，是为先天，八卦之圆图卦画与图书，相合如此，故曰，河出图，洛出书，圣人则之也。
河图一六水居北二七火，居南三八，木居东四九，金居西已定，后天之位矣，八卦，则由先天而变为后，天坎水居北，离火居南震，阳木居东兑隂金居西干阳金，居西北巽隂木居东南坤隂土居西南，艮阳土居东北，干统三男，坤领三女，左旋数之干，坎艮震四，阳卦相连，巽；离，坤兑四隂卦相连，此后天八卦之圆图也。
伏羲始画八卦，以造化之八类象之，乾坤为天地，坎离为水火，震巽为雷风，艮兑为山泽，不言五行而五行在其中，天与泽金之气也地与山土之气也，雷与风木之象也。后世言易者始以八卦分五行实不易之理，水火气也，故各専其一木金土质也，故各有其二，以四象观之，老阳之所成者，金老隂之所成者土少隂少阳一火一水而两木也，由此观之，图书之数，先天也，八卦中天也，八类之象，先天也，五行后天也，后天实由先天而来。
卦变考
按彖传中有言刚柔徃来上下者虞翻谓之卦变，本义谓自某卦而来者，其法以相连之两爻，上下相易，取之似未安，倘谓来无所自，徃无所之，但虚言之不指，何卦此注疏之説又觉虚空无着，今更考之，文王之易以反对，为次序，则所谓徃来上下者即取切近相反之卦，非别取诸他卦也徃来之义莫明于泰否？二卦之彖辞否？反为泰三隂徃居外三阳来居内，故曰小徃大来，泰反为否？三阳徃居外三隂来居内故曰大徃小来，彖传所谓刚来柔来者，本此而徃亦为上来，亦为下，又或因卦之义，而以上为进，为升以下为反，其为取诸相反之卦，则一也。今举诸卦列于后。
讼刚来而得中也
本义于卦变自遯而来，刚来居二，而当下卦之中，今按本义取相连之爻交易，为卦变讼之二三两爻，由遯之九三，来为九二遯之六二徃为六三也；然而两爻相易，似无所取义，后皆仿此，今别为之説曰需反为讼，需之九五，来为九二而得中也。
泰小徃大来
本义小谓隂大谓阳言坤徃居外，干来居内，又自归妹来，则六徃居四九来，居三也。
今按否反为泰，则小徃而大来，亦即坤徃居外，干来居内之义也。然则泰自否来耳。
否大徃小来
本义干徃居外，坤来居内，又自渐卦而来，则九徃居四六来，居三也。
今按泰反为否？则大徃而小来，亦即干徃居外，坤来居内之义也。然则否。自泰来耳。
随刚来而下柔
本义以卦变言之，本自困卦九来居初，又自噬嗑九来居五，而自未济来者，兼此二变，皆刚来随柔之义，今按蛊反为随蛊之上九来为随之初九，下为二三之柔也，初九，为成卦之主，爻辞谓之官，官者主也，本义云：初九，以阳居下，为震之主，卦之所以为随者也。则刚来下柔，惟当以初九为主，若九五之下，上六，非所论矣，凡言来者，自外卦来也，初九之刚，由蛊之上九明矣。
蛊刚上而柔下
本义艮刚居上，巽柔居下，上下不交，或曰：刚上柔下，谓自贲来者，初居二下自井来者，五上上下，自既济来者兼之，亦刚上而柔下，皆所以为蛊也。
今按：此以卦变为义，随反为蛊，随之初九，上而为上，九随之上六，下而为初六也。阳刚者居上，不任事隂柔者居下，为卦主，是以成蛊，取义甚明。
噬嗑柔得中而上行
本义本自益卦六四之柔，上行以至于五而得其中，今按贲反为噬嗑，贲之六二得中，上行以为六五，亦得中也。
贲柔来而文刚，故亨，分刚上而文柔，故小利有攸徃，本义卦自损来者，柔自三来，而文二刚自二上而文三自既济而来者，柔自上来，而文五刚，自五上而文上。
今按噬嗑反为贲，噬嗑之六五，来为六二而文乎？初与三之刚，噬嗑之初九，上为上九，而文乎四，与五之柔也，噬嗑与贲，皆刚柔分之卦，分刚者，分其三之一之刚也，柔来文刚柔居中，而刚不过故亨，分刚上而文柔，刚在上，仅令柔不过而已，故小利有攸徃。
复亨刚反
今按此句亦以卦变为义，剥反为复剥之，上九反而为初九也。反亦来也。因卦为复，故谓之反。
无妄刚自外来而为主于内
本义为卦自讼而变九自二来而居于初
今按大畜，反为无妄，大畜之上九，自外卦来为初九而为主，于内卦也，此句之义尤分明，外者反卦，大畜之外卦，非本卦之外卦也，诸家有谓无妄，内卦之初九，自外乾卦之初爻来，甚为牵强干外卦之初爻，未尝变动，何以此爻？自彼爻来耶？
大畜刚上而尚贤
本义以卦变言此卦自需而来自九五而上
今按无妄，反为大畜，无妄之初九，上为上九，而尚乎六五之贤也。
咸柔上而刚下
本义，或以卦变言柔，上刚下之义，而曰咸自旅来，柔上居六，刚下居五也。亦通。
今按恒反为咸恒之初，六上而为上六，恒之九四，下而为九三也。
恒刚上而柔下
本义，或以卦变言，刚上柔下之义，曰：恒自丰来，刚上居二，柔下居初也，亦通。
今按：咸反为恒，咸之九三上而为九四咸之上六，下而为初六也。咸恒相反，二卦之辞，亦正相反。以此益知卦变，取诸反卦。
晋柔进而上行
本义，其变自观而来，为六四之柔，进而上行，以至于五。
今按明夷反，为晋明夷之六二进而上行，为六五也。程子传谓凡卦离在上者，柔居君位，多云柔进而上行，噬嗑，睽鼎是也，欲见柔居尊者，晋鼎是也，今考之，皆是反卦之六二上行为六五。
暌柔进而上行
本义以卦变言之，则自离来者，柔进居三，自中孚来者，柔进居五，自家人来者兼之。
今按家人反为暌家人之六二进而上行，为六五也。
蹇利西南徃得中也
本义卦自小过而来阳进则徃居五而得中
今按解反为蹇解之，九二徃而为九五也。宋时有薛温其者説此卦云诸卦皆指内为来，外为徃则此徃得中谓五也。蹇解相循覆视，蹇则为解，九二得中，则曰：其来复吉，乃得中也。徃者得中，中在外也，来复得中，中在内也，按此説正得反卦取义之意，惜未徧，推诸他卦，宋熙寜间蜀人房审权易义，海已収之，宋诸儒亦未有从之者何也？
解利西南徃得众也其来复吉乃得中也
本义卦自升来，三徃居四入于坤体，二居其所，而又得中。
今按蹇反为解，蹇之九三徃而为九四得五，上二隂为众蹇之九五，来为九二而得，中外卦一，阳得二隂即为得众，不必坤而后为众也，本卦无坤，升卦之坤，与此无预。
损损下益上其道上行
按本义以此为卦，体今考之，亦卦变也。益反为损以益之，初，九为上九，是为损下益上，其道自下，而上行也。
益损上益下民説无疆自上下下其道大光
按本义以此为卦，体今考之，亦卦变也。损反为益以损之，上九为初九，是为损上益下，自上而下下也，损以上爻为主，益以初爻为主，观爻辞可知。
升柔以时升
本义卦自解来柔上居四
今按萃反为升，萃之下三隂爻升而为上卦也上三隂虽同升当以六五为主，下云：刚中而应，谓九二，应六五也。
鼎柔进而上行
本义卦自巽来隂进居五
今按革反为鼎革之六二进而上行为六五也
渐进得位徃有功也
本义以卦变释利贞之义，盖此卦之变，自涣而来，九进居三，自旅而来，九进居五，皆为得位之正。
今按归姝，反为渐归，妹之九二徃而为九五，归妹之六三徃而为六四，皆为得位之正，下云其位刚得中也。则専以九五言之，诸家有谓自二至五四爻皆得正位者然曰：进曰徃，皆指上卦之爻，二三非所论也。
涣亨刚来而不穷柔得位乎外而上同
本义，其变则本自渐卦，九来居二，而得中六徃居三得九之位，而上同于四。
今按节反为涣，节之九五，来为九二节之六三为六四，得位乎外，而上同于九五也。
总论文王演易见，卦有反对，不可反者，八卦可反者五十六卦上下经，以此为序，天道人事，恒以相易而相反，又以相反而复初，此易中一大义，上古立卦名，如泰否？剥复蹇解损益之类，分明有相反之义，而文王作彖辞特于泰否？二卦发之，夫子遂承其徃来之义以释他卦，又于系辞传言之曰：上下无常，刚柔相易，不可为典要，惟变所适，正谓此也。此例亦可谓之卦变，程子不信卦变之説朱子不从其本义，以卦变言者十九卦，今推之，当有二十二卦，如其例五十六卦皆可以此取义，然不必皆然者，所谓不可为典要是也。以此说卦变，似是文王，孔子本意，永少读易，即疑朱子卦变之説后因读泰否，二卦彖辞，豁然有悟，遂以是例推之，他卦无不合者，惟贲卦分刚上而文柔，分字之义难解，数年后思之，贲与噬嗑，皆刚柔分之卦，贲之分，刚上而文柔，乃是于三刚中分其一也。于是诸卦皆释然故通考之如此，观宋时薛氏温其説蹇解二卦，则此义已有思得之者，至明时，瞿唐来氏之徳説易専以错综二字言之，卦不可反者，谓之错，可反者谓之综，虽错综二字，未为精当，而以相近之卦，为卦变，当为确论。
大衍之数五十，先儒説者皆未尽，今思之，河图中宫，五与十相乘，固五十，其外隂阳老少之位与数乘五而合之，亦皆得五十，老阳居一连九一五，如五九五四十五合得五十少隂居二连八二五一十八五四十亦合得五十，少阳居三连七三五一十五七五三十五亦合得五十老隂居四连六四五二十六五三十亦合得五十，洛书则隂阳老少之位，与数相对奇数乘，五合五十，耦数乘五，亦合五十也。故五十为大衍之数，以图为主，而书亦符，若合之则五十为图书之中，数图饶五而书乏，五也。
所以成变化而行，鬼神变化之道多端，本义之説似泥天地间隂阳五行之变化，皆数以成之，其间若有鬼神莫测，皆数以行之章，末云知变化之道者，其知神之所为乎？正应，此语鬼神，犹言神也，不必言屈伸往来此二语，起下揲蓍求卦。
参天两地而倚数，先儒以天圆地方圆，围三方围，四解之未安，径一不止，围三，则数未宻合地之徳方而形本圆，则不可谓方，愚谓大传以五奇数为天五，偶数为地观，河图第二层，一与三，即是参天三者，三其一也。二与四，即是两地，四者两，其二也；外层成数右旋，九与七是参天，三九二十七也。八与六是两地二八一十六也。洛书一三九七为参天，二四八六为两地，凡数不外于乘除天数，以三行地数，以二行为乘除之原，故曰参天，两地而倚数。
后天八卦，先儒以为文王所作，恐未必然，有先天，即宜有后天，自上世以来，盖已有之，连山首，艮似有取于终始，万物之义，艮之位在东北也，殷人革命，示不相沿，即因艮卦对冲之，坤以为首，谓之归藏，又谓之坤干，而周人即因坤干而反之，以干为首，坤为次，犹之建正寅变为丑，丑变为子，服色黑，变为白，白变为赤也，以此思之，后天卦位，不必文王所定。
即鹿无虞，疑鹿字是林之，左传山林之木，衡鹿守之，古字通，即鹿者就林，以从禽，非即以鹿为禽，以即鹿为逐鹿，即字之义，似未安。
渐上九，鸿渐于陆，其羽可用为仪，以韵读之，陆当作阿大，陵曰：阿九五为陵，则上九宜为阿，阿仪相叶，菁菁者莪是也。先儒谓当作逵，逵与仪非古，音韵。
雷以动之，风以散之一章，所以明先天横图之，位从中説至首尾也，有此一章，方知一干二兑，三离四震五，巽六坎，七艮八坤，意不在説气化。
八卦相错，邵子谓交相错而成六十四卦，愚谓此章但言三画之卦，未及六十四也。八卦相错，足上文之词，上文但言八象之相对，此句言八卦，交错而居，天上地下，山居西北，泽居东南，雷居东北风，居西南火，居东水居西，若非此句，未见八卦之列位也。
尚书补义
羲仲宅嵎夷，曰旸谷，寅宾出日，和仲宅西，曰昧谷，寅饯纳日，盖欲测日出日入之，景以验正东，正西之方位，因以知是日为春分，秋分太阳正交赤道也，东西之方，位正则南北之方，位亦正矣，当二分之正午时，测其景之短长，可以知其离天顶之度，而北极之出地，度与黄道赤道间之纬度，亦可得矣。然二分之日，太阳出入，必当正东，正西，万国皆同，不必居嵎夷，而后可知，正东居极西，而后可知正西也，且地是浑圆，非平面谷，昧谷，处处皆有之，非常定于一处，必以嵎夷为日，出以极西为日入，因此可知浑天之理，羲和时犹在，明闇之间耳，或谓羲仲处，东和仲处，西所以测东西里差此不然，日景可以测南北，不可以测东西，东西里差，必须屡测，月食而后可定，恐羲和时未有此法也。
诸侯有命圭及谷璧，蒲璧朝觐，执之以为挚，而天子亦执冒四寸，以朝诸侯，自是相见之仪，当如此旧説谓圭头斜，鋭其冒下斜刻小大长短，广狭如之，诸侯来朝，天子以刻处冒，其圭头有不同者，则辨其伪，舜之辑五瑞，令其执之以合符于天子，而騐其信否？审知非伪，乃颁还之，此伪孔传释瑁，字谬妄之説也命圭有伪，则诸侯亦有盗窃者乎？冒下之，刻果能尽辨之乎？璧是圆形异于圭之鋭又将何以辨之？以冒防伪，辨伪可谓拙矣，以此説辑瑞颁瑞，似此举専为防诸侯之盗窃者，煌煌觐后，大典祗为隂私诡秘之计，何其视圣人徳量之不广乎？伏生尚书大传谓诸侯有过者，留其珪无过者还之，此説犹近理惜集传，未辨正，他处诸侯，执圭，亦以合瑞言之，皆承孔传之误。
天子执冒四寸，以朝诸侯，考工记之説仪礼觐礼，则不执冒矣，舜典本无执冒之文，不当牵引，不必然者为説况又就冒字穿凿乎？
凡乐县，皆在堂下，惟琴瑟随工而升记云：歌者在上，匏竹在下，贵人声也，不但匏竹在下，钟鼓磬之类，皆在下观，大射仪可见，惟在庭，故可为宫，县四面轩县三靣之制，若分堂上则杂矣，且堂上设樽俎，行礼之地，惟有工人鼔琴瑟者坐于堂帘，及太师击拊以引之，更无县钟磬之地也，书云戛击鸣球，搏拊琴瑟以咏，此谓堂上拊琴瑟以咏，而堂下击，鸣球以节之，非谓鸣球陈之堂上也，先儒不详考乐制，又不详文意，遂以鸣球琴瑟，皆为堂上之乐，而后世之乐县，遂由此误并钟鼔磬亦设堂上，非也，大射之乐县甚详明，而陈乐书，乃以为堂上之阼阶，西阶，遂分钟磬在堂上，鼓鼗鼙在堂下，夫阶所由，升堂也，堂上安得有阼阶西阶，鼗既堂下，与堂上之磬离矣，何云鼗倚于颂磬，西纮乎。
泾属渭汭，属注也，谓泾水注于渭水之内，古属注二字通用，士昏礼记酌，酒属于尊，郑云属注也，匠人水属不理，孙谓之不行，郑云：属读为注，此属字之义，正是如此，孔传云，属逮也，非其义，蔡传云：属连属也，泾水连属，渭汭二水，文势亦不安，渭大泾小而汭，又小于泾，且先入渭，不得以泾连之，且汭为水名者，惟职方氏，雍州，其川泾汭，其余渭汭洛汭，妫汭及左传，汉汭滑汭，罗汭豫章之汭，沙汭淮汭，桐汭其义，皆为水内【属字，固有连属之义，而左传有韎韦之跗注，谓却至着韎，韦与足跗相连属，是注字，亦借为连属之属，可知属注二字，古相通义，亦可互借也，】禹贡黒水説者纷纷讫无定论，今尚书地理通释，以大通河为界，雍州之黒水以金沙江为界，梁州之黒水以澜沧江为导，水之黒水三黒水各不相通，其説似是而亦多可疑，惟金沙江为界，梁之黒水为最确耳，大通河，即古之湟水自西来，合浩亹水，至兰州入黄河者也，玩经文黒水西河惟雍州，是以黒水与西河相对为雍之西界，必其水自北而南流，乃足以为界，若湟水浩亹水，乃是自西而东南流可界，南北不可界，东西安见界，雍之黒水必为大通河乎？澜沧江，固是入南海矣，然而三危山为窜，三苗之处，经明言，雍州三危既宅，三苗丕叙而澜沧江，与金沙江，同发源于诺，漠浑伍巴什山，不经三危，势不得不于澜沧之下流，指一山以当之，于是以云南大理府龙州西之三崇山为三危，而又自言其地太南，似未为的，姑存备考，余谓三崇山，即令可当三危，亦未安黒水既分为三矣，犹曰：是名偶同耳，若三危既为三苗，所宅之地，忽又有一三危山，与同名，名实相乱，使后人何所适？从导黒水所至之地，岂不能于附近处别举一地而必举，其与三苗同名之地乎？则此二黒水者大惑，终不解矣。然则雍州之黒水果何在？案肃州卫志云：卫西北十五里有黒水自沙漠中，南流经黒山下【明一统志黒山在肃州卫城北，沙漠中望之，惟见黒山】又南合于白水，白水在卫西南二十里，源出卫北山谷中，南流与黒水合，又有红水，在卫东南三十里，源出卫南山谷中，西流防于白水入西宁卫之西海，然则黒水合白水，红水西南流入临，羌青海之上源，其水名为鲜水，亦曰僊水下，入西海，即青海，其下流入黄河此黒水真为雍州之西界者也，盖古雍州于汉，时河西四郡，但得武威张掖，酒泉而不得，炖煌武威，今凉州府张掖，今甘州府酒泉，今肃州炖煌，今废沙州及瓜州，流沙在沙州之西，假令雍得沙州，则经文当云流沙，西河惟雍州，不以黒水为界矣，西海者，在湟水之南，西寜之西黒水既入西海，不但可界，雍之西鄙，兼可界河外之南鄙，盖雍域不越西海而南，其地为昆仑析支，渠搜，西戎之地，经但于州未纪，其以织皮来贡不在州域之内，此皆以黒水为界而知之，先儒未知肃州有黒水惟焦竑禹贡解，略举之云：今舆地图肃州有黒水南流至积石几及三百里，不与积石河通，此为禹贡之黒水无疑此，虽得之而考之未详，不知此水从鲜水入西海，非南流至积石，积石去黒水逺何止三百里，若西海之，下流入河。则亦流至积石非不与，积石河通也，盖西海与西域之蒲昌海不同，蒲昌海，水停不流，此海仍流入黄河，焦氏尚未知耳，然焦氏欲以此黒水合于导，氷之黒水云若入于南海，则当截河而过，不然，当绕出星宿海之外，此则大谬不然矣，【肃州，今改安西府】。
肃州之黒水志云入西海，愚疑经文本云导黒水至于三危，入于西海，后来经生相传，误以西海为南海耳，其误也。有因盖中国不见西海，雍州之黒水得入西海，似为可骇，咸谓此水，必是西南流而入南海，故遂以西为南，犹之诸州贡道皆以逹河为逹帝都，徐州经文，遂云浮于淮，泗，逹于河，不知河字，本是渮字之误也此一字大有闗系若淮泗，可逹河则禹时鸿沟已开，无故而分支流，仅为徐贡道之利大害，必及于河矣，幸有许氏説文引古文作渮，今人始知其误，然经文犹相承不改，此西海南海一字，亦有闗系如雍州黒水可入南海，势必穿过河源，江源诸大山，大虽神，禹亦不能为，既不能为而説经如此不滋，后人大惑乎西北之地水猪而广大者，即谓之海，蒲昌海牢兰海之类是也。而艾儒略职方外纪，西域有地中海太平海则海不必大海也，蒲昌海方三百里，已称为海，若西寜之西海，按今地图为呼呼鄂模，方广殆七八百里，岂不可称海乎？或疑西海之称起王，莾时始立西海郡，古时未必然，然愚考之，山海经云：西海之南，流沙之滨，赤水之后黒水之前【，此赤水是金沙江黒水是怒江，】有昆仑之邱，此西海，正是今之青海，盖今江源，河源诸山方八百里，皆曰昆仑之邱，在西海之西南，而流沙之碛尾，在其西北，故曰西海之南，流沙之滨，观此，则西海之名，由来久矣。安知禹时不即有此名乎？或曰，三危山説者皆谓在炖煌肃州黒水不经其地，奈何？曰：黒水从肃州至西海，其间所经之山必多，安知三危不在其间乎？西海既皆讹传为南海则三危山，亦皆谓在炖煌意，其入南海，必湏经沙州，而真三危在西海之上源者，其名遂隠矣。且地理之传讹，附防者甚多，穆天子所登之昆仑，正是今河源之昆仑，其洋水黒水皆见山海经，后世志书，不得吐蕃之昆仑黒水遂以肃州南所出讨来，河之雪山，为昆仑以肃州之黒水为穆王所循之黒水以肃州之嘉峪，山当穆传之鸿鹭山，若欲以是为肃州，荣谓昔者天子亦尝游于此，见西王母而不知其甚不然也。则炖煌之三危，亦岂得为真乎？
左传言，先王居梼杌于四裔，以御螭魅，故允姓之奸，居于瓜州，后人以窜，三苗亦当在瓜州相近之地，故谓三危在炖煌，然以禹贡考之当不然，雍州于原隰底绩，至于猪野之后，即继之以三危，既宅三苗，丕叙皆在雍州界内之辞，不与昆仑析支，渠搜在界外者同可知，三危犹在黒水之内不在沙州，如谓沙州亦在界内，则经文又当举流沙，与西河为界，不当举黒水反复推之黒水在肃州无疑，而南海之讹，三危在炖煌之误，姑为之説俟明者论定，如有博考，地理于肃州黒水之侧得一山，土俗相传，为三危者，则余言信而有徴矣。
中国不见北海，西海而经书，动称四海，尔雅以九夷八狄，七戎六蛮，谓之四海解之，终有未安，既谓之海，当有其水，岂可以四裔所处，当之直沽，外之渤海，犹是九河下之逆河，而称为北海者，假借也，北海可假借则青海，亦可借作西海以充四海之数矣，盖西海之地，厯代为戎羌，浑蕃所居，虽汉，唐之盛，亦未尝为郡县，惟王莽时诱羌人献地，设西海郡，立五县，不久即废，后有立西海郡者，遂取西海为名，而非其地，隋之西海郡，惟居延一县，居延实不在西海也，然则青海，亦可谓极边，西戎所处，举此为西界，以合三方之海，亦可谓四海之内矣，否则无其海，而称四海，不有类于夸张乎！
周官云：六年五服一朝，言六年而五服皆朝徧，正与周礼大行人合谓王巡狩之后，一年，侯服朝二年，甸服朝三年，男服朝，四年采服，朝五年，卫服朝，至六年，当要服朝，是为六年，六服一朝，而惟言五服者，蛮夷道逺略之故空，其文耳，孔传失经意，谓五服六年，一朝防京师，是五年，诸侯皆无事，至六年而皆聚京师，计当时五服有数百，国王之接见，亦不胜其劳，羣臣日以待宾客为事，皆不遑他务矣，圣王制礼何为？必逸于五嵗而并劳于一嵗乎此伪孔传不逹事理之言，蔡传亦误，从之也，昭十三年，平邱之防，叔向云明王之制嵗聘以志业，间朝以讲礼，再朝而防以示威，再防而盟，以显昭明，自古以来，未之或失也，孔疏引此语以为计，彼六年一防，与此适合，是不然，叔向此语，临时撰出以抵当，齐人与周官周礼皆不合如其言，是六年而再朝，先王岂有此烦？诸侯之制哉？疏谓：若无此理，叔向妄説齐人当以辞拒之，何敬以从命，此亦不然，平邱之防，甲车四千乘全，是以威胁诸侯，主此谋者，叔向观其言云：牛虽瘠，偾于豚上，其畏不死，竟是无义理，语惟有子产敢争，在齐人安敢与之辨哉？若欲从王制，上搜根，则晋为诸侯长，何不三年，一朝六年，一防于京师而顾以此责诸侯乎？叔向亦明知齐人不敢辨，故随口敷衍，安可据此为王，制以求强合而实不合乎。
尚书孔安国传，晋魏间人伪撰其言，禹治水时，神龟负文而列于背，有数至九，禹遂因而第之，以成九类，后人遂谓洛书为九畴，非也？箕子为武王陈洪范九畴，谓治天下之大法，有此九类耳，未必有取于洛书，洛书九数有一定之方位，洪范五行，居一皇极，居五，似有合矣，然三八政，何以居东七，稽疑，何以居西九五福，六极，何以居南二五事，六三徳何以居西南，西北四五纪八庶徴何以居东南，东北九畴之次第虽可臆，推洛书之方位则难，强解其云，天乃锡禹洪范九畴者，犹云天啓其衷云耳，非真以龟文为九畴，由天锡之也，明儒王祎已详辩之。
五事与庶徴相应蔡传谓貌为水言为火，视为木聴，为金思为土雨，燠寒风之休咎，亦如之，若汉儒之説大不同伏生，尚书大传以貌为木言，为金视为火，聴为水，子太元，其説亦同以雨，燠寒推之，似是四时之气，春温多雨，秋燥多夏火，故燠冬水，故寒，然则貌言视聴，亦以木金火水属之不必如五行生出之序也肾窍为耳卦，亦属坎，则聴当属水，肝窍为目，火必丽于木，而明河图三木即离火，后天离趋于南故视之光明，当属火，説卦亦以离为目也，言出于舌，虽属心而言，有声音属肺，兑为口舌，荀九家易以干为言，干兑皆金，故言宜属金，然则貌之属木者，人之貌恭，如木之植立有容，而蔡传以貌，泽为水者，似未安，然则汉儒之説亦有理不可废也。
柷敔之用，所以节歌也，合止柷敔合者，协也，谓与歌相协而击，柷以节之，止者，歌句之中，有当暂一，止则防敔以止之，此柷敔之用也，后世则易之以拍板，柷敔之音清亮，大乐陈柷敔者存古焉耳。后人不识，柷敔之用，谓始作击柷将终栎，敔惟首尾各一，用误矣。
诗补义【诗之叶韵有古韵标准六卷详之】
昏义言，古者妇人始嫁三月，祖庙未毁，敎于公宫，祖庙既毁，敎于宗室，敎成祭之，牲用鱼，芼之以苹藻，其事与采苹之诗，正合，然则采苹者，大夫妻将嫁，敎成而祭于宗子之庙，以鱼为羮，而芼之苹藻为铏，羮奠于奥之牖下，此祭宗子不主而季女主之，故曰：谁其尸之？有齐季女，非大夫妻奉祭祀也，季女者，未嫁之称，言尸之，则非助祭也。郑，笺，主此似为长。
平王之孙，齐侯之子，分明是鲁庄公时，王姬归于齐之事，旧解平为正，恐未安东迁，后之诗何以不入？王风而入，召南，其以此诗为有王者之化，异于黍离诗篇，故特附之，召南乎？
衣锦褧衣，夫人始嫁之服也。衣锦者，纯衣而以锦，縁非通身用锦也，褧衣禅縠之衣，登车则服之，为行道御风尘，犹士昏礼，姆加景也，褧防景一字同音，中庸衣锦尚防，恶其文之着断章取义耳，锦衣，惟夫人可服，丰篇似用之，士庶僭也，士宜纯衣纁，衻而加景，妇人服不殊，裳丰篇言衣锦褧衣，裳锦褧裳，举上下体言之，非衣裳殊也，诸侯锦衣狐裘，亦是以锦为縁。
济盈不濡轨，轨是车行之迹，济盈，何能濡之？辙迹由轮，所践而成不濡轨，犹曰不濡轮焉耳。轨音九，与牡叶夫也不良，歌以讯之，凡百君子，莫肯用讯，以韵读之讯，皆当为谇字相似，而讹也説文讯问也，谇告也。于义皆当为告，不当为问离骚，謇朝谇而夕替，王逸注引诗谇予不顾可证也。
豳风，七月一诗有风，有雅有颂，盖风雅颂各有其音，节非如郑氏分章之説也雪山王氏谓豳诗以鼓钟琴瑟，四器之声合籥，笙师以所龡十二器以雅器之声合籥，十月之交，朔日辛夘日有食之，亦孔之丑。此幽王六年，乙丑，周正十月辛夘朔日食夏正，则八月建酉也，去之数千年，歴家犹能追算，此日入交加时在辰而集传，谓夏正建亥之月，误矣。
有谓正月篇以下为东迁，后之诗，盖因赫赫宗周，褒姒烕之，似西周已灭故也。集传兼存此説而云未能必其然否？愚谓当以日食决之，使平王在位，时有十月辛夘日食之年，则可，今推之不得，其年，则信为幽王时之诗，褒姒灭周，是逆料其必然之辞，而非已然之辞也。然则东周已后，有风无雅亦信矣。
武王之子封于韩，括地志，同州韩城县南十八里，为古韩国，然韩奕之诗言，韩城，燕师所完，奄受追貊，北国则韩当，不在闗中王肃谓郡方城县有韩侯，城王符，夫论曰：周宣王时，有韩侯，其国近燕，故诗云：溥彼韩城，燕师所完，考水经注云：圣水迳方城县故城北，又东迳韩侯城，东方城，今为顺天府之固安县，在府西南百二十里，与诗之王锡韩侯，其追其貊，奄受北国者正相符，或又以梁山在韩城为可疑，然而燕地亦自有梁山，水经注，鲍邱水过潞县西，高梁水注之，水东迳梁山南潞县，今之通州，其西有梁山，正当固安县之东北也，禹治冀州，水，恒，卫既从，则燕地之梁山，固其所奠，定者韩城之梁，山名偶同耳，然则韩始封在韩城，至宣王时，徙封于燕之方城与。
尝疑鲁僭郊禘，自僖公始而泮宫，亦由僭郊而作，故云。鲁人将有事于上帝，必先有事于頖宫，此亦仿天子而为之，王将郊立于泽，以聴誓命泮宫，亦犹泽宫于此，聴誓命，亦即以为齐宫犹隠公祭钟巫，而齐于社，圃也，有事頖宫，告将郊上帝也，泮者鲁之水名，作宫其上，故曰泮宫，宫成，而僖公饮酒，鲁人遂大为铺张厉之辞，克淮夷，献馘献囚，淮夷献琛，皆无其事，夸张虚美，今诗竝无立学，敎民之意，所谓无小无大，从公于迈者，从公饮酒，耳则泮宫，非学也，明堂位以頖宫为周学已不足信，汉文帝使博士作王制，谓天子之学，曰辟雍，诸侯之学，曰頖宫，释者谓辟雍之制，水旋邱如璧，诸侯半之，又因献馘，献囚之虚辞，谓天子出征，受成于学，执有罪反，释奠于学，以讯馘告，夫立学，祀先圣先师，非讯馘，讯囚之地出征，受兵于庙，归而饮至于庙，以告祖宜也，周礼，左传皆无学，中献防之礼，其为附防，诗词无疑矣。以泮宫为学，相沿已久，今虽不能反正，其説而读书者，何能无疑？【作泮宫，亦土功之事，説者谓立学敎民为得礼，故春秋不书，非也，僖始僭郊，为大恶不可书，故于三十一年，卜郊，不从，始书之，则因郊而作泮宫，亦讳不书矣，】。
羣经补义卷一
<经部,五经总义类,群经补义>
钦定四库全书
羣经补义卷二
婺源江永撰
春秋补义，【经传地名，别有春秋地理考实四卷详之】。
韩宣子适鲁，观书于太史氏见鲁春秋，此未笔削之，春秋也，春秋当始伯禽，何为始隠疑当时鲁春秋，惠公以上，鲁史不存，夫子因其存者修之，未必有所取义也，使伯禽以后之春秋，皆存则周，初，礼乐征伐自天子出，夫子何不存其盛世之事，以为法顾独存，其衰世之事，以为戒耶？夏殷之礼，宋不足徴夫子惜之，正考父得商颂十二篇，于周太师，后又亡其七，夫子因而存之，使鲁春秋具存，夫子有所取义，而托始于隠是因笔削春秋，反使惠公以前二百余年之事皆无征，岂圣人之心哉？迹熄诗亡，孟子就当时之春秋，推説耳。
周初，官制冡宰，总百官，后来改制，总百官者，谓之卿士，而宰为庶职，故皇父卿士，最尊在司徒，与宰之上，【诗本作家，伯维宰，今诗误作冢宰，】平王时，郑桓公武公虽为司徒，而实为卿士，后以虢公忌父为之，则宰咺，宰渠伯纠宰周公，宰孔皆非周初之冢宰也，説春秋者犹以冢宰言之疎矣，卿士秉政，殷时已然，故卿士惟月，在师尹之上，周之官制，后改从殷制也。
原庙不始汉恵，帝周时已有之，成王作洛邑立五宫，宗宫，考宫【见周书，作雒解】，而烝祭嵗分明是原庙鲁亦有文王庙，谓之周庙，【见左传？襄十二年，】郑请释泰山之祀而祀周公，以泰山之祊易许田，则郑有祖庙，在祊而周公别庙在许田，皆原庙也。
诸侯立五庙，四世亲尽，当祧迁鲁桓，僖庙定，哀时犹存，至哀公三年五月辛夘灾孔子在陈闻，火曰其桓，僖乎谓亲尽庙不毁也，此有故，礼曰：诸侯五庙，二昭二穆，与太祖之庙而五，此惟父子相继为君，则其毁庙，迁庙之次，不越乎五，若兄终弟及，或以兄继弟，或兄弟多人为君则祧迁，不得如常制，使兄弟继立，即等于父子易其昭穆之名，既非所安，【小史，奠系世，辨昭穆宗祝书之，文王为穆，考武王为昭考，皆有定称，必无以兄弟为昭穆者，鲁跻僖公于闵公宗有司曰：非昭穆也，假昭穆言之耳，】且有高曽早祧迁，而新君不得事及四世者礼于此，宜有以通其穷，或谓当如后世同堂异室之制，引考工记，夏世室，周明堂皆有五室，谓古人拟为通变之用，【四明，万斯大充，宗之説】然明堂，与宗庙异制，且未闻有一庙而二公居之，然则何以通之乎？曰：昭穆之世，诸侯不得过四亲，而昭穆之庙，不必限以四也；兄弟而相继，则别立庙，高曽亲未尽者庙不毁，亲既尽，则兄弟同昭，穆者两庙，竝祧也，鲁桓僖皆兄弟相继，桓以弟继隠僖以兄继闵，岂可同于父子，易其昭穆哉？是宜别立庙，以待他年之迁毁庙，虽増而昭穆世次，未尝逾乎数也。桓之庙，庄公所以丹楹，刻桷者也，僖之庙，其即鲁颂之閟宫，与史克为僖公，作颂篇首言閟宫有侐，实实枚枚卒章，详言取徂来，新甫之松栢，以为路寝，及新庙，且曰：奚斯所作，孔曼且硕，万民是若，盖僖公以兄继弟，他日当别立庙，故于生时，因作路寝，即命公子鱼豫作之，作之而万民皆以为顺，谓其礼当得为故也。后世汉文帝生而作顾成庙，亦此类也。僖公既未有諡，号则此庙，且名之曰閟宫，言异于他庙，常闭而不启也。此兄弟别立庙之礼意，周室亦有之，孝王为懿，王之弟夷王为懿王之子，使拘于昭穆常制，岂不使夷王以穆而居昭厉王，以昭而居穆，至平王而懿王亲未尽即去祧，为坛哉？意其当夷王之世，孝王亦増一庙也，桓僖立庙，春秋不书，盖时史亦以为当立耳。然庙虽当立而祧迁，仍当依世次之，常计隠桓庙之当祧，在成公时，其时季孙行父为政，以桓为三家所自出也，则祧隠而不祧，桓闵僖庙之当祧，在昭公时，其时季孙宿为政，以僖赐田，邑有德于季者也，则祧闵而不祧僖，此桓僖庙所以犹存，于定，哀之间，其始因兄弟继立，权宜立庙，岂意其末流至此哉？曰：春秋时他国，亦有兄弟相继而别，立庙者乎？曰：有之，鲁襄公六年，当齐灵公时，传曰：齐灭莱献，莱宗器于襄宫，齐襄，至灵有八，君若五庙之数，襄之当祧乆矣考其实，则襄与桓兄弟为一世，孝昭懿恵皆兄弟为一世，顷为一世，灵公祢，顷祖恵而桓者，其曽祖僖者，其高祖襄与桓，曽祖行辈，宜乎襄庙之未毁，使拘五庙之常制，则太庙之外，惟有昭懿恵顷，而襄者无行被弑，又非顷灵之所自出，何以独存？其庙且献伐，国之宗器哉？以此知兄弟继世者，别立庙，而灵公时齐，当有九庙也，曰庙在库门之内右，其地有限，太庙居中，左昭右穆，其位有定，似非可别立者曰：礼既非常，自当为权制，或扩地为之，或撤他宫室为之，不必拘于左右之位，观鲁人于非礼之庙，仲子之宫，武宫，宫犹能别立，则礼所得立者，又何不可为哉！【朱子作周庙图懿王，孝王祧迁如常，此朱子偶失检处，马贵与以兄弟继立者难于处置，遂谓不若后世同堂异室，此茍且之论，不知古人自有权制，春秋时犹可考见也， 毛郑皆以閟宫为姜嫄庙而毛，以新庙奕奕为閟公庙，王肃谓僖公以庶兄后闵公而为之立庙，郑以新命即閟，公庙，王以閟宫为庙，不言姜嫄庙，今説以閟宫新庙为僖公自立庙説甚新异，或亦有此事，俟后人论定之】。
左传桓五年，郑为鱼丽之陈，先偏后伍，伍承弥缝，宣十二年，楚君之戎，分为二广，广有一卒，卒偏之，两成七年，申公巫臣以两之，一卒，适呉舍偏两之一焉，此三处杜注皆失之。鱼丽之陈，杜引司马法战车二十五乘为偏，楚广之偏，引司马法十五乘，为大偏巫臣之偏，又引司马法九乘为小偏，十五乘，为大偏【，又昭元年荀呉五陈服，防引司马法云五十乘为两，百二十乘为伍，八十一乘，为専二十九乘，为参二十五乘，为偏见孔疏百二十乘，当作百二十五乘，脱一五字】，据此则偏有三法，一为二十五乘，一为十五乘，一为九乘，鱼丽用二十五乘之法者也，然云先偏后伍，伍承弥缝，此伍亦是车之伍，故夏官司右，凡军旅，防同合其车之卒伍，而比其乘，注云：车亦有卒伍，贾疏引左传广有一卒，卒偏之，两以明车之有卒，又引司马法二十五乘，为偏百二十五乘为伍，以明车之有伍，然则此所谓伍者五，倍其偏之乘，盖以二十五乘居前，以百二十五乘，承其后而弥缝之，若鱼之相丽而进，言车则人在其间可知，而杜以五人为伍，释之，误矣。楚广及巫臣之偏，皆十五乘者也。一偏十五乘，两偏三十乘，故云广有一卒卒偏之，两言楚广以三十乘为卒，卒居偏之两故下文楚子为乘广三十乘，正是两偏，一卒之乘，又云：分为左右，谓有左右二广，合之则六十乘也，杜意分为左右，谓分三十乘之半，为十五乘，于是卒两之数，不明而以百人为卒，二十五人为两释之，又误矣。巫臣由晋适呉，欲敎呉人车战，素习楚国，卒乘偏两之法以两之，一卒适呉，谓合两偏成一卒之车，即是三十乘也，舍偏两之一，谓留其卒之一偏，此偏居卒两之，一即是十五乘也，质言之，以三十乘适吴，谓其半耳，左氏欲明卒偏两之法，故辞繁不杀，此皆言车未论其人，下别云，与其射御，此则并其上射御者，留之十五乘，则三十人也，杜引司马法百人为卒，二十五人为两，谓留其九乘，及一两二十五人则两之，一卒句如何可通？岂可云二十五人之百人乎？此又误矣。盖车徒各有卒伍之法，徒法五人为伍，五伍为两，四两为卒，车法两偏为卒，五偏为伍，二十五乘之，偏五十乘，为卒百二十五乘为伍，十五乘之，偏三十乘，为卒七十五乘为伍，而杜皆误，以徒法释车也，【又楚有若敖之六卒，注谓子玉宗人之兵六百人，此卒恐亦是车卒六卒一百八十乘也，】。
司马法一车甲士三人，步卒七十二人杜牧注孙子，又有重车者二十五人，炊家子，十人固守，衣装五人，廏养五人，樵汲五人，合之一车，凡百人，此言车徒人数，大法如此意，惟大搜讲武，如法具备，若用之军旅，防同一车，必无此数，观左传，诸言战处，虽云车驰，卒奔而车上甲士被伤，未闻车下七十二人为之力救遇险，犹待御者下而推车，似车徒，各自为战，而徒亦不甚多，鲁颂极言车徒之盛，公车千乘，公徒三万，是一车徒三十人也，齐管仲军制，五十人为小戎，其数少于司马法多于鲁颂，然齐语云：有革车八百乘，又云：有此士三万人以方行于天下，则八百乘，亦止用三万人耳，其为兵车之防，如昭十三年，防于平邱，晋甲车四千乘，倘如司马法并重车百人之数，则晋已有四十万人，其余大小十二国，一国又当有数百乘，通计不下百万人，又有数千乘平邱之地，岂能容郑注小司徒，引司马法成，百井三百家，革车一乘，士十人，徒二十人，同方百里，万井三万家士千人，徒二千人，此言出车调发之实数，盖革车一乘，战士徒卒三十人，千乘则士徒三万人，正合鲁颂之数，平邱之防，虽有车万乘，亦止三十万人耳，【又晋文公献楚俘于王，驷介百乘，徒兵千，虽献俘，不如出军，而一车十人亦合司马法十人之数，又闵二年，齐侯使公子无帅车三百乘，甲士三千人，以戍曹亦是一车，用甲士十人】。
説者谓古者寓兵于农，井田既废，兵农始分，考其实不然，春秋之时，兵农固已分矣，管仲参国伍鄙之，法制国以为二十一乡，工商之乡六，士乡十五，公帅五乡国子高子各帅五乡，是齐之三军，悉出近国，都之十五乡，而野鄙之，农不与也，五家为轨，故五人为伍，积而至于一乡二千家，旅二千人，十五乡三万人为三军，是此十五乡者家必有一人为兵，其中有贤能者五乡，大夫有升选之法，故谓之士乡，所以别于农也，其为农者处之野鄙，别为伍鄙之法，三十家为邑，十邑为卒，十卒为乡，三乡为县，十县为属，五属各有大夫，治之专令治田供税，更不使之为兵，故桓公问伍鄙之法，管仲对曰：相地而衰征，则民不移，征不旅旧，则民不偷，谓随地之善恶而差其征税，则民安土著，不移徙，农恒为农，不以其旧为农者忽于师旅，则民无贰志，不偷惰，岂非兵农已分乎？十五乡三万家，必有所受田而相地衰征之法，惟施于伍鄙，则乡田但有兵，赋无田税，似后世之军田，屯田，此外更无养兵之费也，他国兵制，亦大略可考而知，如晋之始惟一军，既而作二军，作三军，又作三行，作五军，既舍二军，旋作六军，后以新军无帅，复从三军，意其为兵者必有素，定之兵籍，素之，军帅军之渐而増也固以地广人多，其既増而复损也。当是除其军籍，使之归农，若为兵者尽出农民，则农民固在，何必随时改易，军制哉！随武子云，楚国，荆尸而举，商农工贾不败其业，是农不从军也，鲁之作三军也，季氏取其乘之，父兄子弟尽征之，孟氏以父兄及子弟之半归公而取其子弟之半，叔孙氏，尽取子弟，而以其父兄归公，所谓子弟者，兵之壮者也，父兄者，兵之老者也，皆其素在兵籍隶之，卒乘者非通国之父兄子弟也，其后舎中军季氏，择二二子各一，皆尽征之，而贡于公谓民之为兵者尽属三家，听其贡献于公也，若民之为农者出田税，自是归之于君，故哀公云二，吾犹不足，三家虽専，亦惟食其采邑，岂能使通国之农民田税皆属之已哉！鲁君无民，非无民也，无为兵之民耳，以此观之，兵农，岂不有辨乎三家之采邑，固各有兵，而二军之士卒车乘，皆近国都，故阳虎欲作乱，壬辰，戒都车令，癸巳，至可知兵，常近国都，其野处之农，固不为兵也，郤至言，楚有六间，其一为王，卒以旧此正如后世养兵，有老弱不代补之，又如楚，君有二广，太子有宫甲，若敖氏有六卒，吴有贤良，越有私卒，君子六千人为中军，皆是别隶籍之亲兵防虎，私属徒七百人，冉有以武城人三百为已，徒卒皆是临时集合之兵，与后世召募屯聚之兵，略髣髴，故夫子答问，政有足兵，去兵之説使兵农全未分，亦何能别？使之足至，不得已，又何必议去哉！【按宣，十二年，随武子曰：楚国，荆尸而举，商农工贾不败其业，而卒乘辑睦，事不奸矣，此亦可见当时兵与农实分，故虽屡嵗出兵无妨于农，否则入陈，入郑，动经数月，何能使农不败其业，楚如此，他国可知，又按文献通考引林氏説曰如韦昭之説则是国内无农，其六乡为工贾，其十五，则为兵而已，五属之地，则皆农居之，四民之外，特有所谓士卒，则是兵农分矣，或曰：齐变周制，欲速得志于天下，则离国内之民在十五乡者，専使之为士卒亦必有田以授之，第不使出租税，供地役，庶调虽烦，而民亦不为怨，若其工商之六乡，为农之五属，则皆不以为兵，按林氏説得之但未推及他国】。
僖公僭禘礼，未必始行于八年，八年秋七月，禘于大庙，用致夫人，因致夫人而书之，犹之三十一年，因四卜郊，不从，而书郊也，史有讳，国恶之法，故始僭郊禘，不可书，因事乃书之。
用致夫人，致妾母风氏，助祭也，不言风氏君母，不可指斥也。若致夫人哀姜则哀姜有諡，号何得止言夫人，且以主祔庙，亦不可谓之用，致左氏説非也，夫人果当助祭，则不必书，书用致，则知有不当致者，史氏之微辞，或亦孔子之书法也。
楚人尚左，君必左，然而乘车君常在左，不必楚也，祥车旷左，乘君之乘车，不敢旷左，左必式是也；君所以不在右者，御者执防以右手恐有妨于君也，楚虽尚左而官制，右尹尊于左尹，右司马尊于左司马田猎，陈右盂，尊于左盂，两广之车先乘，右广后乘，左广邲之战，以左广得胜，自是始，先左则楚人未尝不尚右。
文元年，天王使毛伯来锡桓公命，杜谓诸侯即位，天子赐以命圭，合瑞为信，非也，诸侯封国之初，赐以命圭，俾世守之，所谓锡尔，介圭以作尔，宝者，继世之君，则不复有赐，圭之事矣，其有防命而使臣执圭，以为瑞节，犹聘礼，执圭，后即还之，若一诸侯即位，即赐以命圭，王朝玉府，恐不能给矣，此不逹事理之言也。
周既东迁，王室微弱，天子未必颁歴列国，自为推步，故经传月日，常有参差，如昭二十二年，刘子，单子以王猛居于皇经书，六月而传在，秋七月戊寅，刘子，单子以王猛入于王城，经书秋而传在，冬十月丁巳，王子猛卒，经书，冬十月而传，在十一月乙酉，经书十二月癸酉朔，日有食之，而传此年，末有闰，明年辛丑正月为壬寅朔，则经之十二月癸酉朔，日食，即传之闰月，是周歴鲁歴置闰，有不同矣。哀十五年，卫世子蒯瞆自戚入于卫，传在此年末之，闰月而经书十六年正月己夘是卫歴鲁歴不同矣。鲁歴正月有己夘推之，是二十九日故，夏四月己丑，孔子卒摧之，是四月十日卫歴闰在十五年之末，则十六年四月，无己丑矣，盖月朔有不同也。置闰，或在嵗终或不在嵗终有不同也。虽其间未必无史，误而杜注，或以为传误，或以为经，误皆不足信也。倘皆自王朝，颁歴何至有参差哉。
履端于始，谓步厯以冬至为始，故云序则不愆，而杜云步歴之始以为术之端，首似推歴元非也推厯元者汉太初歴以后之法，古未有是，举正于中，谓正朔之月，故云民则不惑，而杜云举，中气以正月亦非也。古歴惟有八节，后世乃有二十四气，以冬至为始，以闰余为终，故举正朔之月为中，虽周正建子，若在履端于始之前，而言先王之正时，则通三代言之也。
春秋时歴术甚疎，梓慎，裨灶，史墨之徒，但言灾祥而不长于推步，日南至，常先天二三日僖，五年春王正月，日南至，当在癸丑，其定朔壬子，则癸丑，是二日而传曰：正月辛亥朔，日南至，则气先天三日，朔先天一日矣，昭二十年之日南至，当在正月三日辛夘而传曰春王二月己丑，日南至，则亦先天三日，而且误以正月为二月矣，己丑，不言朔，则以戊子为朔，亦先天一日矣，后世歴家无识，谓僖之南至，必是实测，故传云：遂登观台以望而书，不知望而书者，云物非测日景也，欲强増嵗周以求合，辛亥之，南至又失己丑之，南至矣。
古歴皆用平朔，谓日月皆平行，故朔日或失之先，或失之后，日食有不在朔者，文元年二月癸亥，日有食之，姜岌，大衍，授时皆推是三月癸亥朔，入食限经书，二月癸亥，不言朔，盖误以癸亥为二月晦，而以甲子为三月朔也，三月甲子朔，则四月宜有丁巳，故经书四月丁巳，葬僖公，是年，本无闰三月，左氏以为月食必在朔，二月为癸亥朔，则四月无丁巳，意其间必有闰月，故凭空发传云：于是闰三月，非礼也，又云：先王之正时也，履端于始，举正于中，归余于终，所谓履端于始者嵗必始于日南至也，举正于中者三代，各有正朔，以正朔为正月也，归余于终者，置闰或三年，或二年，常置于嵗终也今置于三月，故云：非礼不知，是年，本无闰三月，其闰在僖之三十三年，即经书乙巳，公薨于小寝，陨霜不杀草，李梅实之月也。此四月有辛巳，八月有戊子，故闰十二月有，乙巳，其不言闰月者略之，犹襄二十八年经书，十二月甲寅，天王崩，乙未，楚子昭卒，甲寅，至乙未，四十二日，亦是不言，闰月也，【闰月在嵗终则闰必是闰十二月，凡经传言闰月者，上文无十二月，若已言十二月，则不复言，闰月，似是史体省文之常】，僖公薨于三十三年闰十二月乙巳，至文公元年夏四月丁巳，葬正是五月而葬，非缓也，至文二年二月始作主，故经书之而传云，葬僖公缓作主，非礼也，谓其缓于作主为非礼，而杜注乃读缓字为句，谓七月而葬，为缓，误矣。公薨，乙巳，实闰十二月也，而杜云：乙巳，十一月十二日经书，十二月误，不知经者，闰月两字耳，非十二月误也。闰十二月，是夏，正亥子之间而霜，犹不能杀草，且李梅实焉，是时燠反常也，而杜云周，十一月，今九月霜当微而重重而不能杀草，又误矣。皆由左氏，凭空发传之误，而杜注遂由误生误者数端，古今未有正其失者，则歴法何可不知乎？
宣，十七年六月癸夘，日有食之，此史误也。姜岌，大衍，授时皆云此年五月乙亥朔，入食限，六月甲辰朔，不应食，按食当在五月而朔，又非癸夘此等误处，后世史家多有之，试检晋书天文志与帝纪及宋书五行志：言魏晋两朝日食，其月日，参差者多矣，歴无比食之理，襄二十一年，二十四年，皆有两月，比食者史误也。汉高帝，文帝时亦有之，皆史之误。
襄二十七年经书，十二月乙亥朔，日食传作十一月乙亥朔，传文是经文传写讹耳，此年七月，经有辛巳，则乙亥朔，必是十一月矣，姜岌云，十一月乙亥朔，交分入食限，大衍同授时，云是嵗十一月乙亥朔，加在昼入食限，三家所推皆同，则是辰在戌，非在申也，而左传云，辰在申，司歴过再失闰矣，此左氏之妄也，春秋时歴术不精失一，闰者固有之，如昭二十年，日南至，在二月是也。然亦随时追改，岂有再失闰而不觉者乎？如再失闰，则近此数十年间，日食皆不能合，何以去之？千百年歴家犹能推算与经符合乎？大抵左氏长于史，不长于歴杜氏曲狥传文，前去两闰，此年冬，顿置两闰，皆非事实，十一月，辰在戌，则明年春，辰在子丑当大寒，时无氷故书，非因骤増两闰始得，春无氷也，歴家能推逺年之食订，春秋之讹者，自姜岌始杜氏虽作长歴，非知歴者也，昭十七年夏六月甲戌朔，日食，姜岌云：六月乙巳朔，交分不叶，不应食，大衍云：当在九月朔，六月不应食，授时云是嵗九月甲戌朔，加时在昼入食限，按三家所考，固得日食之月日矣，然传有祝史请用币，平子不从之事，太史云：日过分而未至，又云，当夏四月，谓之孟夏，则又确是六月非九月，然则左氏谬言乎？非也，盖昭十五年，有夏六月丁巳朔，日之事，祝史之请，太史之言，平子之不从，皆彼年之事，左氏不审误，系之于此年，而此年实以九月甲戌朔，日食，时史误书，夏，六月甲戌朔也。
闰月，常在嵗终而昭二十年传闰月戊辰，杀宣姜，乃是闰八月，似春秋之季，歴家渐改法闰，不必在嵗终如昭二十二年，刘子，单子以王猛居于皇经，在六月而传在，七月以后皆差一月，似鲁歴闰六月也。
哀十二年冬十二月，螽，传言季孙问诸仲尼，夫子谓火伏而后蛰者毕，今火犹西流，司歴过十三年，又书十二月，螽，杜云是嵗应置闰而失不置，虽书十二月实，今之九月，司歴误一月，九月之初，尚温故得有螽，又云：季孙虽闻仲尼之言而不正，歴失闰，明年十二月，复螽实十一月按传与注皆非也。唐书歴志载一行，歴议引十二年冬十二月，螽，之事推是年夏正，九月己亥朔，先寒露，三日定气，日在亢五度，则此月当周正之，十一月至十二月己巳朔，先立冬三日，日心火伏已久矣，而火犹西流，説者皆依传谓鲁歴失闰余，以经传月日考之，十二年五月，有甲辰，依一行推周正十一月己亥朔，则五月宜有甲辰，又逆推之，十一年经传，五月有壬申，甲戌，七月有辛酉，皆正与歴合，是未尝失闰也，十年三月，有戊戌，则鲁歴置闰，盖在十年，末与一行推置闰，当在十一年春者未甚逺而一行云，十二年冬，失闰已久，是未，以前后经传之月，日细校也，十二年十一月，当夏正之。九月，宜有寒露节，而一行推，九月己亥朔，先寒露三日，则杜言置闰，当在十二年者，谬矣。然则何以言火犹西流，司歴过也，盖十二年冬十二月，火已伏经书螽者，时燠也，至明年置闰稍迟，十二月，当夏正之。九月，于是火犹西流而复书，螽，季孙之问夫子之言，乃十三年十二月，螽，之事传误系之，十二年，正与昭十七年六月日食之，传当系之，十五年而误系之，十七年也。
春秋之嵗星不可以今法推见唐一行嵗星议此天道之大可疑者，且存而不论。
北海冬夏常氷，去中国甚逺中国不见北海，左传君处北海，孟子伯夷，居北海之滨，挟太山以超北海，皆谓今天津永平之间，东海之水决入汪洋，似海，地势近北，非真北海也。
费誓马牛，其风左传？风马牛不相及，皆以牝牡相诱为风，楚人意谓边境相近，则马牛牝牡，相诱可相及，防有牝随牡，牡随牝而之，彼之此者，若齐与楚絶逺虽风马牛，亦不相及，语意甚眀，杜注竟主微末之事，非是【观，淮南子塞翁失马之事，可见】。
左传云：晋献公赂秦伯以河外列城五，东尽虢略，南及华山，内及解梁城，既而不与，僖公三十年，烛之武见秦伯曰：许君焦瑕，朝济而夕设版焉，水经注引，京相璠曰：今河东解县，西南有故瑕城，晋之瑕实在此，所谓内及解梁城瑕，正是解梁间一邑也，焦在河外，烛之武于河外，举焦内举瑕以二邑该，其余亦临文省便之法，顾亭林谓晋有二瑕，一为郇瑕氏之瑕，而焦瑕为河外五城之二，是忘其内，及解梁城一句矣，求河外之瑕不可得，谓瑕有平音强以后，汉宏农郡之湖县当之，谬矣。
襄九年，穆姜筮得艮之，随五爻皆变，唯六二一隂爻不变故曰艮之八，杜注谓周杂用连山归藏周易，二易皆以七八为占，又谓易筮，皆以变者，占遇一爻变，义异则论彖，故姜以随彖为占疏，谓一爻独变，则得指论此爻变以上，或三三爻皆变，则当总论彖辞此説非是三爻变者，当占本卦变，卦彖辞，晋文公筮得贞屯，悔豫皆八，司空季子占之，皆曰：利建侯是也，若四爻，五爻变，则当占变，卦不动之爻，艮之随宜占随，六二，其繇曰：系小子，失丈夫正与穆姜通侨如废，东宫事相合，史不敢以此占，但依违其説曰随其出也，姜亦自知系小子之云：为已占也，自慙恧，若有难言者，姑就史之説以随彖占之，其实正法，当占随六二。
国语言筮得八者，又有董因事，董因为晋文公筮得泰之，八曰：是谓天地配亨，小徃大来，今及之矣，何不济之有？韦昭注云：遇泰无动，爻筮为侯，泰三至五震为侯隂爻不动其数，皆八，故得泰之八，此説未是假令泰卦无动，爻当言筮得泰，不得云泰之八泰之八者，泰之坤，内三阳爻变外三隂爻不变也，三爻变者，当占二卦彖辞，此所变者皆内卦，故但以本卦彖占之，且干变，坤亦得为天地配也，今以卦象推之泰变，纯坤得土，有众之象，即兼坤彖言之，君子有攸徃，先迷后得主利，西南得朋，亦似与文公事相合。
医和言六气隂阳风雨晦明，与素问六气风寒暑湿燥火若不同，其实一也。今推之隂淫寒疾太阳寒水也阳淫热疾，少阳相火也风淫末疾厥隂风木也雨淫腹疾太隂湿土也晦淫惑疾少隂君火也明淫心疾，阳明燥金也，灵枢、素问疑是周秦间，医之圣者为之，托之黄帝，岐伯：
襄二十七年，引诗何以恤我？我其收之，即维天之命篇，假以溢我，我其收之也，遐何古音通？而遐误为假溢，亦恤字之误，杜谓逸诗误也。
綘县老人二万六千六百有六旬，史赵曰：亥有二首六身，下二如身，是其日数，杜解下二，如身谓下亥上二画竖置身旁尚未明，画盖二首者二万也，六身者六千也，下首之二画，如其身之六，则又得二六，是为六百六旬也。
昭七年，王追命卫襄公曰：叔父陟恪在我先王之左右，以佐事上帝，正与诗文王陟降，在帝左右相似，注恪敬也，非是恪与降，盖字相似，而误。
燕礼记升歌鹿鸣，下管新宫，郑注新宫，小雅逸篇，按毛诗小序外尚有子贡传，以小雅斯干篇为新宫，似有据，古人一诗，或有两名，如雍，亦名彻【，见周礼】维清，亦名象【，见毛序】小宛，亦名鸠飞，【见晋语】斯干，言作室，故亦名新宫，昭二十五年，宋公享叔孙昭子赋新宫，昭子赋车辖，是时，叔孙婼将为季平子迎宋元公女，而元公夫人，又为平子之外，姊赋新宫者，义取兄及弟矣，式相好矣，古人通以婚姻，为兄弟也，昭子赋车辖，以荅之义，取思娈季女逝兮辰彼硕，女令徳来敎也【仪礼记后人所附，故斯干，后世诗亦得用之。】左氏叙事，极有条理，词不虚设，昭二十三年，叙栾盈复入于晋，唯魏献子私之，其余赵氏，韩氏，范氏，中行氏，知氏，皆不助栾盈，则六卿已毕矣，复云：程郑嬖于公，此语非无谓疏，不得其説云郑虽非卿亦是强族，言嬖于公，见其不助栾氏，非也，二十年传云，晋侯嬖程郑，使佐下军，注云：代，栾盈则自栾盈出奔时，程郑已为卿，故传必须及之，传虽追叙于二十四年，实非二十四年，始为卿也，然则晋，是时有七卿乎？非也，知悼子少，而聴于中行氏，此因悼子，荀盈为荀，防之子，亦是强家故及之，是时荀盈年十六，【注云：年十七，误多一年，】实未为卿，二十五年，程郑卒，盈年十八，始代郑佐下军也。
僖二十三年，公子赋河水，杜以为逸诗外传亦作河水，韦昭云：河当作沔字相似，误也。其诗曰：沔彼流水，朝宗于海，言已反国，当朝事秦，此説是也余谓，嗟我兄弟，邦人诸友，莫肯念乱，谁无父母？亦欲以此感动，秦伯望其念乱而送已归也。
韩战遇蛊，曰千乘，三去云云，杜以为卜筮书，杂辞鄢陵战，遇复曰：南国防云云，亦当是卜筮书，杂辞而杜以为卜者之辞，疑不然，盖去余狐三字，与蛊字平上去为韵，而防目亦与复字为韵，正一类似古筮，书皆连卦名为韵，因卜战而得此其辞，既与事合，故即以此为占，不复更占，周易也，【疑是连山归藏易】。
僖，十四年，诸侯城缘陵而迁，杜不注缘陵汉地理志，北海郡有营陵臣，瓒云即春秋缘陵淳于公所都之邑，僖二十二年，宋公战，大司马固谏，此大司马即子鱼，固谏者强，諌也，杜注庄公之孙，公孙固误，史记宋世家作子，鱼諌是也。
昭二十八年，晋成鱄曰：武王克商，光有天下，其兄弟之国者十有五人，姬姓之国者四十人，皆举亲也，杜无注疏，谓僖二十四年传数，文之昭有十六国，此言武王兄弟之国十五人者，人异故説异此説误矣。文之昭十六国亦在姬姓，四十国之中，此别言兄弟之国者，谓婚姻之国，如齐姜，陈妫之类耳，古人通以婚姻为兄弟。
羣经补义卷二
钦定四库全书
羣经补义卷三
婺源江永撰
仪礼【周礼别有疑义举要七卷】
士冠礼，郑目録云童子任职居士位，年二十而冠，非也，士之子固恒为士，未必童子，即居士位，此未命之士也，未命之士，谓之居士，亦曰都邑之士入于学者，曰：学士选士俊士，造士皆可用，此礼行之，三加弥尊，以喻其志，皮弁，爵弁，今加之，他日任于朝，则可服之，犹之入学者，宵雅肄三，官其始之意，非谓今日已居士位，而服此服也，未命之士，同于庶人，六乡之冠礼，党正，教之公族，亲未絶而列于庶人者，冠必告，是庶人有冠礼也，其冠皆可用，此礼唯野处之甿，与工商之子，不可服此，服则一加缁衣冠而已，大夫有世官，士不世也，曽是采衣紒之，童子即任职，居士位哉。
士冠礼，缁布冠有缺项，郑读缺，如有頍者，弁之頍，不确頍者，弁之貌不可以此名缺项也，缺当读如字，敖继公云，冠后亦谓之项缺，项者，别以缁布一条，围冠而后不合，故名缺项，谓其当冠项之处，则缺也此説是后既不合，宜有绳结之，乃得固，郑注谓项中有，亦由固頍为之疏谓，两头皆为，别以绳穿之中结之，然后頍得牢固是也；敖氏谓结之以固冠，则非固冠当如郑説隅为四缀敖氏，又谓太古始为冠之时，其制如此，此説亦善若缁布，冠有缺项，存古也，若元冠则不用缺，项而缨属于武矣。古人之冠，只有一梁，吉冠丧冠皆然，但吉冠横缝，辟积无数，丧冠缩缝，三辟积，朱子君臣服议云：仪礼之冠，三梁乃士礼疑此説误。
未命之士，可奠挚于君乎？曰：可，古者君臣甚亲，若一家士疾，君问士丧，君吊士冠，其子虽未仕，亦使见君宜也，或问：夫妇为大伦，始相见，宜有交拜之礼，而士昏礼无之，何也？曰：交拜者，世俗之礼，不可以论古人，古人拜，必有先也，而后答之，宾主之礼，主人敬客，则先拜客如纳采，礼宾饮射燕，食迎宾拜，至是也客敬，主人则先拜，主人如士相见，壻见妇之父母，介私面，于卿是也。先拜，主人者必有贽，不徒拜也，夫妇匹偶，异于宾客，故壻导妇入寝门，皆升自西阶，共牢而食，合而酳，合体同，尊卑以亲之，壻不以妇为客，故无拜至之礼，妇亦不自处于客，故无执贽，拜壻之礼也。
士昏礼，妇乘以几，姆加景注，景之制，盖如明衣，加之以为行道御尘，令衣鲜明也，景亦明也，今文景作憬，按景今文作憬，当音俱永切，与诗之褧衣褧裳，中庸之尚防同，皆妇人始嫁，襌縠之衣，为行道御尘之用，中庸恶其文之着断章取义耳，景与憬皆假借字景，不训明憬，非音景。
人臣拜于堂下，君辞之而升成拜，见于觐者三，觐时拜送，圭请事，时王劳之，及赐车服，拜受命，侯氏皆于堂下，再拜稽首，摈者延之曰：升【赐车服，太史辞之，】乃升成拜，若享时拜送币，西阶前再拜稽首，而摈者不辞，盖是时主之尊，益君侯氏之卑，益臣也，见于燕礼者，三公取觯，酬宾及公为士举旅，时公赐爵，与宾媵爵于公，皆于堂下再拜稽首，公命小臣辞，乃升成拜，若公卒觯，后宾下拜，小臣辞，宾升，再拜稽首，宾易觯，升酌，时亦如之，宾媵爵于公，自酌时亦如之，皆不言成拜者为拜，故下实未拜也，下不辄拜者，礼杀也，至无算爵，后公命彻幕，则卿大夫皆降，再拜稽首，公虽命，小臣辞而不升，成拜明虽醉，正臣礼也，此皆已之臣也，其于他国之臣，见聘礼者，一私觌时，宾降阶东拜送币，君辞拜也，君降一等辞，摈者曰：寡君从子，虽将拜起也。宾，栗阶升，再拜稽首，成拜，若礼宾时，拜受币，虽将拜，而公辞即升，再拜稽首，不云成拜也，见于公食大夫者一拜，至时宾阶下答拜，摈者辞，拜也，公降一等，辞曰：寡君从子，虽将拜，兴也，宾栗阶升，不拜，命之成拜，乃再拜稽首，至侑币，时则宾降，将拜公辞，宾即升，再拜稽首，不云成拜也，卒食后，宾降阶西东，再拜稽首，公降答之，不辞之使升者，明礼有终也，又已之臣，亦有在堂上，拜时燕礼无算爵，公赐之爵则降席，拜而不下拜者，礼杀从略也。他国之臣，亦有在阶上拜，时聘礼醴宾，时公拜送几，宾答拜，不降者，以主人礼未成，从略也。古人宫室之制，注疏谓天子，诸侯有左右房，大夫士东房西室，朱子疑之，谓聘礼宾馆于大夫，士君，使卿还玉于馆，时宾退负右房，则大夫亦有右房矣，又乡饮酒礼记荐出自左房，少牢礼，主妇荐自东房，亦有左房，东房之称矣。愚按：宫室之制，上下不同者，堂阶高下，房室广狭，有降杀耳，若室之左右有房，宜上下皆同，如东房西室，则室戸□偏西堂上，设席行礼，皆不得居中，疑古制不如此，且乡饮酒宾皆専席，若偏于西，则西序以东为地，无多不能容，众宾矣，左房无北墉，有北堂北阶，异于右房，故凡陈器服及妇人立位，常在此经，或省文单，言房即知是东房，非谓无西房，右房也，而经与记亦有言，东房右房者，则上下同制可知，自天子降杀至士，士亦有左右房者，其室虽迫狭，亦足以行礼，必不至甚迫狭也，先儒东房，西室之説由乡饮酒义而误耳，义云：尊于房戸之间，宾主共之，按设尊于堂除，燕大射外房，戸之间，是设尊之常非，必谓此处为中宾主，共之也，其云坐宾于西北，宾在戸牖间主人自阼阶上望之，若在西北耳，其实在北，而正中，非西北也，安得以此义为大夫，士东房，西室之证乎？
汉书艺文志云：汉兴，鲁高堂生传士礼十七篇，按仪礼十七篇，惟冠昏相见，士丧既夕，士虞特牲，七篇是士礼，其余则为天子，诸侯大夫之礼，而丧服一篇，上下通用，不得言士，礼也，此志传士礼三字，恐有误，儒林传云：高堂生传礼十七篇，无士字，贾公彦序，周礼废兴引此志云：汉兴至高堂生博士传十七篇，盖博士之博，讹为传，而传字易为礼，遂误作传，士礼耳，贾氏所引，唐初本尚未误也。
顾炎武云：十三经中仪礼，脱误尤多，士昏礼，脱壻授绥，姆辞曰：未敎不足以为礼也，一节十四字，頼有长安石经据，以补此一节，而其注疏遂亡乡射礼，脱士鹿中，翿旌以获七，字士虞，礼脱哭止，告士毕，宾出七字，特牲馈食礼脱，举觯者祭，卒觯，拜，长者答拜，十一字少牢馈食礼脱以授尸，坐取觯，兴，七字，此则秦火之所未亡，而亡于监刻矣，【谓万歴中北监刻本】，今按仪礼经传通解本亦有脱误汲，周书王防篇，北唐以闾闾，即今之驴也，成王时，北唐之君，献之射礼，因以其形为盛算之中，两君射于郊，用闾中驴，配牝马生骡，经传无骡字，盖中国，此兽未繁殖也，【顾亭林，谓自秦以前，无言驴者，误矣】。
礼记【别有礼记训义释言详之】
尝疑成王赐，鲁重祭，未必是赐之郊禘，乃是赐鲁得立文王庙也，诸侯不敢祖天子，而鲁有文王庙，郑有厉王庙，皆谓之周庙，孔氏谓周制，诸侯有大功徳者得立其所出王庙，意其制，始于成王，追念周公特赐伯禽使同于宋祖帝乙，而郑桓公，武公有功，遂例赐之，宣和博古图，有文王方鼎，其铭云：卤公作文王，尊彛卤，公即鲁公，然则伯禽尝祭文王可知矣。至其后乃僭用郊禘，而记礼者不得其由来，遂以为赐之郊禘耳，史克作颂，言僖公承祀匪解，亦及皇皇后帝，皇祖后稷，而不以赐，禘郊之事，序于锡之山川，土田附庸之下，亦可见成王本无此事也，【万充宗云：吕览载鲁，恵公使宰让于周，请郊庙之礼，乐王使史角往，鲁谕止之，其言必有所据，】竹书纪年云：成王八年甲辰春正月，王初涖阼亲政，又云：命鲁侯禽父，齐侯伋又云：迁庶殷于鲁，按成王十二嵗即位周公摄政七年，作洛邑，八年春正月，始涖阼亲政，明堂位，所谓七年致政于成王者也。是年，始命鲁侯刘歆歴谱云：成王元年正月己巳朔，此命伯禽于鲁之嵗是也。盖前此七年为周公，摄政之年，今通鉴前编等书，书命鲁侯于成王，即位之元年，是不考歴谱，前此尚有摄政七年，耳记云：成王防不能涖阼，周公相践阼而治，抗世子法于伯禽，成王有过，即挞伯禽若元年，伯禽已封鲁，则抗世子之法安所施？且鲁即奄国之地，【括地志云云，奄即曲阜奄至，乡】元年，武庚叛，奄与蒲姑竝作乱，三年，杀武庚，乃伐奄灭蒲姑，四年，伐淮夷，遂入奄五年，乃迁奄君于蒲姑，若元年仍有奄，国安得鲁地七百里，而封伯禽乎？故封伯禽以成王，八年，为得其实，其云迁庶殷于鲁，即左传所谓殷民六族者也。
周礼虽极文，然犹有俗沿，太古近于夷而不能革者，如祭祀用尸，席地而坐，食饭食肉，以手食酱，以指酱用蚁子行礼，偏肉，脱屦升堂，跣足而燕，皆今人所不宜者，而古人安之。
月令本是周时之书，汲冡周书，存其目，末篇有序，吕不韦因之作十二目，纪杂入秦时，官名制度，而秦实未尝用也。【如唐之六典】。
古人庙制面位，先儒説者不同朱子初作中庸，或问谓庙皆南乡，太祖在北，左昭右穆，以次而南，其作周七庙，图亦如之，又谓江都集礼，孙毓议亦是如此，晚年修仪礼经传通解至聘礼，公迎宾于大门内，每门每曲揖，贾疏云：诸侯五庙，太祖庙，居中二昭，居东二穆，居西各庙前，两旁有隔墙，隔墙有閤门，东北至大祖庙，凡经三閤门，故曰：每门因此知庙皆横列，非昭穆以次而南之谓而阳信斋，复亦依此作图庙，制昭穆既如此，则祫祭面位，亦当如之，堂上则七尸，皆南乡，始祖居戸牖之间，左昭以西为上，右穆以东为上也。【郷饮酒礼，设尊在房户间，宾席尊东，东上，僎席尊西，西上注云：统于尊，亦此类】。
郊特牲，言坐尸于堂，郑孔之説不同说者疑之，愚按大司乐职云：尸出入，则令奏肆夏，大祝职云：逆尸令钟鼓，又云：相尸礼，小祝职云：沃尸盥，诸职言尸者，详至于主，则惟司巫共匰主注云：共主以匰，大祝陈之器则退，诸职皆无言，奉主出入者，窃意主常在室朝事，虽延尸出戸而主不动，故云：诏祝于室，坐尸于堂，堂上有尸无主也，使主随尸出入，则司巫职亦当有奉主出入之文矣。然则尸主可相离乎？曰：可，祭礼求神，非一处，或在室，或在堂，或在庭，或在祊，皆不知神之所在，岂必尸与主随而后神，止于此哉？且堂明而室幽，尸为人道，故有时而在明处，主为神道，故常奉于幽处，是亦事理之宜，郑注朝事，延尸于戸西南面布主席，东面，或汉礼如此，古未必然也。
曲礼，凡与客入者，每门让于客，客至于寝门，则主人请入为席，然后出迎客，客固辞，主人肃客而入，此节旧説失之主人，请入为席，然后出迎，客二句连读此，主人为谦敬之辞，犹曰谨先布席，敬逆吾子云尔，非真先客入门，布席既讫，然后出迎客也，客固辞，即是辞，其入为庶，主人先致为席之辞，客对之，若曰不敢以辱吾子，主又致辞，若曰：某非敢为仪也。敢固以请？客又辞，若曰：某也贱，不敢以辱吾子，如是辞讫，则主人肃客而入矣，若不如是则相见，自宜入门，客又何为固辞耶？此谓入内门，坐而讲説之客若蘧伯玉使人于孔子，孔子当如此待之，仪礼士相见，是执贽始见之，客昏礼壻，见妇之父亦是以贽见无布席，留坐之事，故无此礼也。
尸必式，乘必以几，注云：尊者慎也，谓履几以登车，犹昏礼，妇乘以几也，疏连上句为义，谓几在式上，误甚，车是动物，式上安得有几且式，上以虎皮为幦，尊者凭之，未闻式，上复凭几也，王登车，夏官隶仆，洗乘石王后，登车亦履石，诗云：有扁斯石，履之卑兮是也，寻常登车不履物，孔子必正立，执绥履于地也。
车前低于两较处谓之式，其上揉曲木以为凭，不但在前者为式，其曲而在左右者亦式也，军中可履之以望敌，左传登轼而望之，是也；孔氏解式为车前横木而较在式之上，不知较，有左右二木，纵置于两輢之上，非横于式之上也，后人不识，车上式，较之制由孔氏，此疏失之。
良冶之子，必学为裘，良弓之子，必学为箕，盖古语也裘古音渠，宜反与箕为韵，此谓弓冶之家，其子先学缝裘，揉箕之事，使其习熟则冶，弓易为与下句，始驾马者反之，车在马前，意同列子引作良冶之子，必先学为裘，良弓之子，必先学为箕，语意跃然旧説谓子见父之善为冶，为弓，因学为裘，为箕者非是。
缁衣，引叶公之顾命，叶当为祭，此祭公谋父临终之言，见汲冡周书祭公解篇注谓沈诸梁，误矣。【汲冡周书祭公解云：汝无以戾口，罪疾丧，时二王大功，汝无以嬖御固荘后，汝无以小谋败大作，汝无以嬖御士疾，大夫卿士，汝无以家相乱王室，而莫恤其外，与记文大同而小异】。
檀弓孔子少孤，章为后世大疑，本非记者之失，由读者不得其句，读文法而误也。近世高邮孙，防孙【，字邃人，雍正，甲辰，举人任刑部主事着檀弓论文】谓不知其墓，殡于五父之衢，十字当连读为句，而盖殡也，问于郰父之母，为倒句，则文义显然，盖古人埋棺于坎为殡，殡浅而葬深，孔子父墓实浅，葬于五父之衢，因少孤，不得其详，但见墓在五父之衢，不知其为殡也，如今人有权厝而覆土掩之，谓之浮，正此类也。五父衢墓，不惟孔子之家，以为已葬，即道旁见之者，亦皆以为已葬，至是，母卒，欲从周人合葬之礼，卜兆于防，惟以父墓浅深为疑，如其殡而浅也，则可启而迁之，若其而深也，则疑体魄已安，不可轻动，其慎也，盖谓夫子再三审慎，不敢轻启，父墓也，后乃知其果为殡而非，由问于郰曼父之母而知之，盖唯郰曼父之母，能道其殡之详，是以信其言，启殡而合于防，盖殡也句当在问于郰曼父之母，下因属文，欲作倒句，取曲折，故置在上，犹首章檀弓免焉，本当在仲子舍其孙而立其子之下，乃倒置在上，檀弓固有此文法也，自史迁以来，读者皆误以不知其墓为句，遂为后世大疑，得此説昭然若蒙矣，或又疑夫子父墓，固不知其详，岂夫子之母，亦不知其为殡欤？曰：当其父之殡也，夫子防而顔氏少不亲见，其实土之浅深，是以遂谓为已也，郰曼父者，意其为郰人也，殡郰大夫，而郰人亲其役，是以曼父之母，得其详耳。
乡饮酒之席，本是賔居戸牖问为堂之正中，众宾席不相连而在西，介次宾在西阶上，主人在阼阶上，与介相对，若所谓僎者，【仪礼作遵，】乡中卿大夫致仕者，或有或无或来，或否不定，如来观礼，则俟宾介正，礼毕而后入，坐于尊东，南向，与賔夹尊既不儳，正宾之位，亦所以示特而优僎，皆坐位当如此，作乡饮酒义者，不得其説乃云坐宾于西北，夫宾位在正中，自阼阶上望之，若在西北耳，通一堂言之，宾何尝在西北，又云：四面之坐，象四时，僎之有无不定，如无僎，岂四时缺一时乎？先儒因尊于房户之间，宾主共之，又云：坐宾于西北，遂有大夫士东房，西室之説。
射义诸侯以貍首为节，即原壤所歌之两句也；执女手之卷然，女为尔汝之汝，盖久役于外而归，与其室家曽遇，是以执手以致其欣慰，故射义云貍首者，乐防时也首句兴体引起耳，此诗以两句为一章，其下仍当有数章，今亡之矣，射至三射，歌诗击鼓，以为舍矢之节，每歌一诗，上射下射，各发一矢，奏乐者，欲其间若一，矢者迟疾，亦必与之相比，此为尤难，诗句不可过多，故于诗之章句，短少者，取之采苹，采蘩四句，驺虞三句，【草虫不用者，诗句多故也。】貍首两句，于诗义不甚重，重其音节耳，貍首两句，似太少歌，宜永言鼓节，宜疏缓，亦可容两矢，意当时皆有谱，如投壶之图，若射义曽孙，侯氏八句，乃咏射事之诗，其诗仍不止八句，今见大戴投壶篇，此岂可为射节且篇，名貍首，又何所取义乎？郑注貍首，曽孙失之矣，惟吕氏知引原壤歌，又谓曽孙亦貍首诗，则二诗，岂可强合？皆不明射节，诗句不可多之义耳。
羣经补义卷三
<经部,五经总义类,群经补义>
钦定四库全书
羣经补义卷四
婺源江永撰
大学
大学成于曽子之门人，疑亦是子思所作，曽子门人之高者，无过子思，次则乐正子春，公明仪，大学中庸相表里，要非子思不能作。
大戴礼武王有盥槃，其铭曰：与其溺于人也，寜溺于渊，溺于渊，犹可游也，溺于人，不可救也。汤之盘铭，疑亦盥盘，若沐浴之盘，不可日日用也，且浴器而铭于其上，防矣，浴器名，杆见玉藻，又名浴盆，见汲冡周书。
中庸
荐其时食，犠牲粢盛及笾豆之实，皆是时食又与月，今荐新不同，春行羔豚，膳膏香之属，生人之食，非祭物也，序昭穆，谓同姓之无爵者立于阼阶下，分为昭穆两行，西面北上，而南陈如昭，一行为尊，则昭前而穆后如穆，一行为尊，则穆前而昭，后孙必与祖同班，子必与父异，列其面，位是西面，非北面也爵谓大夫以上同姓，无爵谓若五叔无官是也。其同姓之有爵，与异姓之有爵者，序立阶下，东面北上，而南陈。如周公为冢宰，则周公在上，若有二王，后来助祭，则二王后又在上也，仪礼特牲馈食篇云：公有司门西，北面东上，私臣门西，北面西上，贾氏疏云：天子诸侯祭祀，可依此位矣，同姓无爵者在阼阶前，西面北上，卿西阶前，东面北上，大夫在门，东士在门西，既献，在西阶西南，文王世子云：公族在外朝，则以官在宗庙，如外朝之位，以此差之，知同姓无爵，从昭穆有爵者，则以官矣。
旅酬有两节，前是正旅酬后，是无算爵，正旅酬，所以行神，恵无算爵，所以交防好旅酬无算爵，必有为之发端，旅酬时賔，有主人之酬觯，则賔酬长兄弟，不必賔弟子举觯，至长兄弟酬賔，则必兄弟，弟子先举觯，而后兄弟，以所奠之觯酬，賔旅酬既毕，将行，无算爵，则賔之弟子及兄弟，弟子同时，各举觯于其长，然后宾取觯酬兄弟之党，长兄弟取觯，酬賔之党，是賔党之弟子一举觯，主党之弟子，再举觯章句，约其文举，后以该前，举全以该偏也。其仪节，须细读特牲，馈食篇始知之。
人性有五分开，则一是仁，一是义，人伦有五分开，则一是亲亲，一是尊贤，父子，兄弟，夫妇，皆以恩合故属之亲属之仁，君臣朋友皆以义合，故属之贤，属之义。
车同轨，谓车之制度，同则轨广八尺，亦同耳。非谓轨之广狭有不同，则车杌，不能行也，兵车乘车之轮六尺六寸，轨固是广八尺，若田车之轮六尺三寸，则轨必狭矣，人所牵挽之輂辇，则轨必又狭矣，同涂徃来纵横衺出，皆可行，非谓车必同轨而后可行也，若使皆行轨中，则辙深泥高反，杌难行矣。
当时篆籒钟鼎科斗古文书，亦甚不同，何以言书同文，谓未尝更姓改物，别制异様之书耳。
论语
尔雅：北极谓之北辰，此指其不动之处，非有星也，而汉志北极五星前一星，太子第二星。帝王亦太一之座，第三星。庶子第四星，后宫第五纽星为天之枢，集注，因以天枢释之，其实天枢一星不正，当不动之处，宋沈括谓不动处在枢星之末一度余，而明末，西人测之，谓枢星，离极三度也。北辰不动，非不运动也，谓不移动耳，其实是与南极昼夜旋转，如轮毂之心，旋转不停，此正人君之无为而治，非真无所为也。
朱子或问谓北极出地三十六度，南极入地三十六度，此天文家旧説其实地非平，面浑圆如球，人见北极随地而移，每南北相距二百五十里，则极差一度，元史谓南海极出地十五度，北海极出地六十五度，其出地三十六度者，河南洛阳等处耳。
射不主皮，集注谓乡射礼文，此非仪礼正经之文，乃乡射篇后记之文也，记云：礼射不主皮，主皮之射，胜者又射，不胜者降，郑注礼射，谓以礼乐射也，大射，賔射燕射，是矣，按注虽以三射为礼，射其实，惟大射之侯，栖鹄则有皮，宾射，设正燕射，画兽皆无皮也。乡射用賔射之，侯亦无皮也。主皮之射，张皮侯而射之，乃田猎后习武，取兽之射，则主于贯革。
集注引赵伯循解，鲁禘于周公之庙，以文王为所出之帝，而周公配之似可疑，鲁之禘本禘，周公非禘文王也，明堂位云季，夏六月，以禘礼祀周公于大庙，牲用白牡，又言其器服乐舞，皆极其盛，此鲁禘之僭也，若文王本有其庙，谓之周庙，祭周庙时，宜以周公配食，若祭周公，岂迎文王之主就食于周，公之庙乎？且白牡之牲，为周公，非为文王也，鲁颂云秋而载尝夏而楅衡，白牡骍刚，盖鲁禘行之于秋，尝之时，故记云：夫大尝禘，升歌清庙，周正之秋，实是夏月故云季夏六月也，然则禘文王者，于经传似无据，或问：禘之説章乃是言天子之禘故云之于天下。
禹致美乎黻冕，黻者裳之一章，举后以该前，若蔽膝之韨，以韦观左传，衮冕韨，珽与火龙黼黻分二字，可见説文于秀字无释，避光武讳，故阙其义，释穂字云：禾成秀也，盖以穂为秀，此戴侗六书，攷之説较吐花曰：秀之义为长禾成穂，俗谓之出穑诗，实发实，秀实坚实，好禾出穑，而后坚好也。
孔子仕鲁时君，大夫无朝聘徃来之事而乡党有使摈执圭，两章何也？凡卿有事出境，及他国之卿，来则书于春秋，大夫则不书，晏子尝聘鲁，而春秋不书，晏子未为卿也，孔子为司防，亦是大夫，故出聘亦不书，使摈章之宾，非君来，当亦是大夫，其传辞，君用交摈，臣用旅摈，而言左右手，则夫子为承摈，兼传出入之命，是用交摈矣，大夫聘为小聘，不享而执圭，章有圭则似大聘矣，盖春秋时事大国，尚侈靡，不能如礼制也，晁氏谓孔子尝言其礼当如此者，非是。
史记谓孔子为鲁司防，摄行相事，非相国之事也，当时鲁之政事，自是季桓子专之，孔子言之，而季孙不违焉耳。所谓摄行相事者，摄相礼之事，若夹谷之防，孔子相是也，君召使摈，亦是有宾客来，重孔子知礼，特使为摈，而兼相大夫，当为承摈，何待于召所以特召者，承摈而兼摄，上摈之事也，揖所与立，摈事也，趋进及宾退，复命摄相事也，趋进谓庙中相礼，时非迎宾入门时，入门不谓之进进者，行步向前，左传所谓公孙傁趋进，王孙贾趋进是也。聘礼云纳宾，宾入门左，三揖，至于阶，三让，公升二等，宾升西楹西，东面，摈者退中庭，宾致命，公左还，北乡，摈者进，公当楣再拜，所谓趋进在此，时谓从中庭，进至阼阶西，释辞于宾，以相公拜也，所释之辞云：子以君命在寡君，寡君拜君命之辱，是也。是时，急遽行步必趋，礼不言，趋省文也，趋进必有辞，此但记其容而略其辞，难于翼，如之容也，事毕而宾退，君送宾于门内，命上摈送宾，出门而宾不顾，他时为摈者或略于复命，孔子则必复命以纾君敬，于是君可以反路寝矣，趋进复命，此上摈之事，当季孙为之，而使孔子故曰摄也。聘礼疏亦言：孔子摄上摈之事，章首所以特记君召使摈也，曲礼云：士大夫出入君门，由闑右注云：臣统于君也，则君臣出入，皆由闑东，东是主之位，宾客则由闑西，此闑右惟据，向内言之，若向外，则由闑左。
人君每日视朝在治朝，惟与羣臣揖见而已，议论政事，皆在路寝之朝，故视朝退，适路寝则治朝之位，虚如君不视内朝，则羣臣各就官府治，事无过位之事，玉藻所谓使人视大夫，大夫退，然后适小寝，释服者也，如有政事，当议而视内朝，则羣臣皆入路门，而朝于内朝，于是有过位升堂之事，玉藻所记，君听政于路寝，不视内朝者也，乡党所记，先视治朝后，视内朝者也，视治朝，何以不言其仪，上章君在，踧踖如己言之，故不复言也。诸侯三朝，外朝在库门之外，非有询国危询国，迁询立君及聴断疑狱之事则不御，每日与羣臣相见者，库门内路门外之治，朝也，此二朝皆平，廷无堂，惟路寝之朝，乃有堂有阶，羣臣之位在堂下，有事当言于君，或受命于君，则升堂无事，亦不升堂也，既进言，既受命，则降阶而复，其堂下之位，羣臣皆退，然后出路，门有谓内朝惟同姓者得入，异姓者不得入，此谬説也燕羣臣时不辨同异姓，凡与君问对，及侍食于君，皆在内朝之堂，非治朝也，治朝所以无堂阶者，君出入必登车，下车于路寝之庭，若治朝有九等，七等之阶，车马，如何能升降观聘礼，使者受命于朝，无升阶，降阶之事。
天子外屛在应门之外，诸侯内屛，在雉门之内，而路门内无屛，宁在门，屛之间谓治朝在路门之外屏之内也，人臣所执之圭，谓之瑑圭，其度用偶数大国之臣八寸，次国六寸，若桓圭九寸，信圭，躬圭七寸，谓之命圭，臣不得而执也。
聘君用圭，聘夫人用璋，享君用璧享，夫人用琮，礼有明文，若小行人，合六币，圭以马此公侯享于天子之礼，旧注误而集注言享用圭璧，亦承其误。
绀为齐服，緅为练服，本古注，然未确也，绀緅，皆赤黒之间，色緅又黒于绀君子不以为饰者，谓非其正色也，饰必用正色不止，领縁衣裳之邉，皆有縁深衣篇云：具父母大父母，衣纯以缋，具父母，衣纯以青，如孤子，衣纯以素，曲礼云，父母存，冠衣不纯素，孤子当室，冠衣不纯采，孔子少孤，而母存时，宜纯以青母没，则惟纯以素，若绀緅，不以饰犹之红紫，不以为防，服也，以绀为齐服，误以绀为元，以緅为练服，误以緅为縓也。
古人行礼，有裼袭之仪，袒而有衣曰：裼谓袒去上服之，左袖露其裼衣之左袖，裼衣必象裘，色不袒，则谓之袭虞人，反裘而负薪，爱其毛伤，其皮则毛将安？以此推之，知古人服裘，毛向外也，向外则防故裘外必有裼衣，圣人于饭食，非有拣择如割，不正不食，不得其酱，不食亦湏得圣人气象，非若过责，庖人过求备物，使人难供匕箸者，比也；食肉惟取其方正者，则不正之割，自不来前矣，酱有烹调，时之酱有配食之酱，此谓配食之醤，如醯醢之类，不得其酱，如当用醯而设醢，当用醢而设醯，或醯醢，皆不设此，家人进食者之小过，夫子偶一不食，微示其意，后自知设酱得宜矣。凡此皆未尝形于言，怒于色，庶几不失圣人气象。
説者谓周末文胜，今未见其然，如仪礼诸篇，皆是周初制作委曲繁重，非周末也，春秋时相尚者，如饮酒赋诗赠答，似从前未之有，事【礼之，升歌下管，皆有定篇，】此尚文，而有风雅之意，正不嫌其文，胜及春秋之末则絶无此事矣，时人所谓先进之，礼乐为野人，后进之礼乐为君子，意其指，殷以前为野人周以后为君子，孔子从先进，正欲去繁文，而尚本质耳，当用文者，从周当用质者，从殷殷辂，周冕及已慤已戚之，是其凡例，而室事交户，堂事交阶，许子路为知礼，亦是欲去繁文之意也，是説也朱子屡言之，朱子曰：礼，时为大，有圣人者作，必将因今之礼而裁酌其中，令其简易，易晓而可行，必不至，复取古人繁缛之礼，而施之于今也，孔子从先进，已有此意，又曰，圣贤有作，只是以古礼减杀，从今世俗之礼，令有防范节文，不至大简而已，观孔子欲从先进，又曰：行夏之时，乘殷之辂，便是有意。损周之文，从古之朴矣，然则从先进，非从周初之先进。
冠紫緌，自鲁桓公始此尚紫之渐，齐桓公有败，紫欲卖之，先自服之，国人争买其价十倍，春秋末卫浑良夫，紫衣狐裘，太子数其罪而杀之，注紫衣君服，则当时竞尚紫矣，故曰恶紫之夺朱。
耰摩田也，又曰：覆种，或疑播种之后，不可摩摩，则种不固，然沮溺耦耕时即耰，国语云：深耕而疾耰之，孟子亦曰麰麦，播种而耰之，是耰在播种之，后问诸北方，农人曰：播种之后，以土覆之，摩而平之，使种入土鸟，不能啄也。
植其杖而芸，似谓植杖于他处，然今人耘田以足必扶杖，乃能用足，则植杖，正所以耘，犹云拄杖。
八士，文王，武王，时人南宫氏，又为尹氏，见汲冡周书，国语，文王询于八虞，韦昭以八虞为八，士十乱中，南宫括即伯适也，南宫伯逹迁九鼎，南宫忽防鹿台之财，皆见周书，以为成王，宣王时人者皆误。
孔氏玉藻疏谓：深衣裳六幅，交解为十二幅，此误也。玉藻云：衽当旁，是当裳之两旁者，名为衽，故郑注云：衽谓裳幅，所交裂也，明非衽则不交裂，是用布六幅，以四幅正，裁为八幅，当裳之前后，以二幅斜裁为四幅，寛头向下狭，头向上谓之衽，当裳之前后两旁，左边缝之，以合前后右边则别有钩边一幅，以掩裳际也，若帷裳之衽，属于衣埀，而放之者也，非帷裳，必杀之，似当时深衣裳，有用辟积，不用斜裁者，夫子必用斜裁为衽，不用辟积也。
麻冕，朱子依古注释为缁布冠，冠者首服之，总名冕者，冠中之别号，非谓冠礼之缁布冠也，记云：麻不加于采，冕服既用丝，何以覆板之綖，犹用麻白虎通云：所以用麻为之者，女工之始，示不忘本也。此説有理后易以纯正，与服相称，夫子从之，不谓其称而取其功之省约可知，古人非不知衣冠相称也，但欲不忘，女工之始耳，虽变古而无害于义，又有省功之便，故可从；若朝服以下衣用布，而冠用缯者，别于始冠之缁布冠，其意又别，也先儒布，幅广二尺二寸八十缕为升，又谓麻冕用三十，升布为之，周布，幅广二尺二寸，见汉书，食货志八十缕为升无明文，先儒谓师説相传如此，以丧服极，麤之三升，计之二百四十缕一寸，约得十一缕而缌麻十五升，则用朝服之缕，抽其半为六百，缕一寸二十七缕有奇，缕精而布麤，则一升八十，缕更不少，朝服十五升一千二百缕，当为定説若麻冕用三十升，布则非也。原先儒之意，谓冠当倍于衣，如丧服斩衰三升，则冠六升也，不知此为斩衰，有受服受服，又有等杀此极重者，受服从轻，自六升始，故其冠之布如之，非谓冠必当倍于衣也，冠倍于衣，惟斩衰，正服则然，若齐衰，降服衰四升，冠七升，正服衰五升，冠八升以下，则非倍数至，小功缌麻，则冠与衰同矣，岂吉服冠，必当倍于衣乎？且以古尺二尺二寸，容一千二百缕，朱子已谓其极细，如今之细绢矣，岂可倍为二千四百缕乎？然则麻冕亦不过十五升，必非三十升也，金吉甫不知，疑三十升之説而疑八十缕，为升之误，其考之亦不详矣。
禄之去公室，章发于定公之时，阳虎欲去家臣之后，大夫四世，何晏引孔安国云：文子武，子悼子平子，其不数桓子，则非其数，文子则是禄去公室，始于宣公专政者，东门遂辅之者，季孙行父，襄仲死，逐子家者，行父也，观传所载，亏姑成妇等事，行父亦専横矣，故専政当自文子始集注谓武子始専政歴悼平，桓子为四世，朱子考之，未详耳，按昭五年，宋乐祁曰：鲁政在季氏三世矣，鲁君丧，政四公矣，杜谓三世文子，武子平子四公宣成襄，昭孔疏云：不数悼子者，悼子未为卿，而卒不执鲁政，故不数也，十二年，传曰：季悼子之卒也，叔孙昭子以再命为卿，卿必再命，乃得经书名氏，七年三月，经书叔孙婼如齐涖盟，其年十一月，季孙宿卒，是悼子，先武子而卒，平子以孙继祖也，此疏甚确，当以文子武子平子，桓子为四世。
孟子补义
孟子言予私淑诸人，人谓子思之徒，是孟子与子思年不相接也，孔丛子有孟子，子思问答不足信。
孟子之书，当是孟子自作，非门人所记，门人无过于乐正子，其能记是书乎？
孟子见梁惠王，当在周慎靓王元年辛丑，是年，为惠王后，元之十五年，至次年壬寅，惠王卒，子襄王立，孟子一见即去梁矣，盖魏防于周显王三十五年丁亥，与齐威王防于徐州以相王，是年为惠王，即位后三十七年，于是始称王而改元，称一年也，惠王又曰，惠成王有后，元见汲纪年，史记不知惠王有后，元乃以后元为襄王，而襄王后有哀王哀，即襄之误耳，司马温公通鉴考异，既从纪年书，魏惠王薨，子襄王立于慎靓王二年壬寅，又载，孟子入见而出，语是矣，乃于显王三十三年乙酉书，邹人孟轲见魏惠王，岂孟子在魏，十八年乎？误矣。盖惠王卑礼厚币以招贤在后，元之末年，而史记误谓在惠王即位之三十五年也，此年尚未称王，孟子何得称之为王，【汲冢纪年出魏襄王冢，至晋泰始时始出】。
孟子先游梁而后至，齐观本书，齐桓，晋文之事章，叙于见梁襄王之后可知也，而史记谓先游齐后游梁，盖史记于魏齐，诸王即位之年，皆有误耳。
衅是交神明之道，祭祀之小礼，非以牲血涂，衅隙之谓也。礼记言，衅庙以羊门夹室，以鸡宗庙之器其名者，成衅之以豭豚，则衅钟，当以豭豚传云：小事不用大牲，而齐用牛，此相沿如此，非礼也，孟子未暇论礼，学者则不可不知。
齐威王以薛封田婴为靖郭君，齐人将筑薛，其时薛已灭也，史记正义薛故城在徐州，滕县南四十四里，与滕切近。
左传楚，郑大夫名申者，多字子西，申位在西方故也。曽西即曽申曽子之子，非曽子之孙，称先子者，谓父非谓祖父。
孟子过薛薛君餽五十镒，当齐宣王时，即孟尝君田文也，蚳鼃辞灵邱，赵岐曰：齐下邑，胡三省注通鉴，谓即汉清河郡之灵县，今之高唐，夏津皆其地，疑此説是楚魏皆尝伐齐，至灵邱，正是汉清河郡，今之东昌府地也，于钦齐乘则云：今滕县东三十里，明水河之南，有灵邱故城，未知何据汉书？代郡有灵邱县，为唐之蔚州县，应劭谓赵武灵王葬其地，故名，此非齐之灵邱，史记正义屡引此以释灵邱，误矣。齐之西北境，不得至代。
明堂位言，封周公于曲阜，地方七百里，鲁颂言，奄有龟蒙，遂荒大东，保有凫绎，遂荒徐宅，则鲁之封域，盖广矣约畧计之北与齐分，泰山西，与曹分济水，南近邾滕，而西南至金乡，鱼台，单县邻于宋东，跨蒙隂抵诸城濵海东南与莒为邻，则七百里有过之无不及也；虽其间不无后世増扩然亦止能侵小，岂能并大其附庸之国，则任宿湏句，颛臾根牟鄫，鄅牟极鄟，邿所占地固多，然谓鲁之实封，俭于百里，则鲁岂止曲阜一县乎？孟子盖为当时诸侯土地过制者，狭小言之，非实录也，齐百里，意亦同。
孟子去齐，在燕人畔之，后盖当周赧王三年己酉，孟子言：由周而来，七百有余嵗以邵子皇极经世金，吉甫通鉴纲目前编考之，周武王伐殷己，邜距赧王，己酉，八百十一年，与孟子言不合，盖周初自共和，庚申，以前有误衍之年，其误衍始于刘歆，厯谱也共和，庚申，以前之年，史迁不能纪，惟鲁世家自考，公以下有其年，考公四年，公六年，幽公十四年，魏公五十年，【世本及歴谱作微公，】厉公三十七年，献公三十二年，真公【亦作慎，公】三十年，真公之十四年，厉王出奔，共和行，政为共和前年己未自考，公至真公十四年，凡一百五十七年，鲁公伯禽，史记未着，卒年厯谱，谓成王元年，为命鲁公之嵗鲁公四十六年，至康王六年而薨，以四十六加一百五十七，则成王元年至厉王，己未二百，单三年耳，而厯谱累推七十六年之朔旦冬至，数诸公之年，谓世家，公即位六十年，是得史记误本以六年为六十年也，又谓献公即位五十年，是又误以三十二年为五十年也，公衍五十四年，献公衍，十八年，共衍七十二年，则自成王元年至厉王，己未有二百七十五年，今经世诸书，成王立于乙酉至厉王，己未，二百七十五年，正承刘歆之误也然以汲周书纪年考之，武王伐殷为十二年辛夘与今传己夘者异武王陟于十七年丙申，成王元丁酉三十七年，陟康王元甲戌二十六年，陟昭王元庚子，十九年，陟穆王元己未五十五年，陟共王元甲寅十二年，陟懿王元丙寅二十五年，陟孝王元辛夘九年，陟夷王元庚子，八年，陟厉王元戊申二十六年，陟厉王之十二年己未奔，十三年庚申，王在共伯和摄行天子事，号曰共和，即史记十二诸侯年表起共和庚申之年，但非若周公，召公共行，政之説也【宣王立，共伯和归国，逍遥得志于共山之首，庄子有共伯得乎共首之语，】武王辛夘至共和庚申二百一十年，若经世诸书，武王己夘至共和庚申，有二百八十三年，羡出七十二年，正是刘歆厯谱误衍之数也，【昭王十九年，误为五十一年，孝王九年，误为十五年，夷王八年，误为十六年，厉王十三年庚申误作三十八年庚申】，除去己夘至辛夘十二年，今史鉴多于竹书纪年者六十年前计，武王己夘至赧王己酉八百一十一年，除去七十二年，实得七百三十九年，正与孟子语七百有余嵗合矣，否则孟子生于周室，岂不知其年数，乃缺去七十余年耶？然则皇极经世之年不足凭，通鉴纲目前编宗之者，误矣。
无夫里之布，集注用旧説皆未安凡民居，区域闗市邸舎通谓之防上文防而不征，法而不之，是市宅，此谓民居，即周礼上地，夫一许行，愿受一之，非市宅也，布者泉也，亦即钱也。非布帛之布，夫布见地官闾师，凡无职者出夫布，谓间民为民佣力者不能赴公旬，三日之役使之出，一夫力役之泉，犹后世之雇役钱，也里谓里居，即孟子收其田里之里，非二十五家，也里布，见地官载师，凡宅不毛者，有里布谓有宅，不种桑麻，或荒其地，或作为台榭，游观则使之出里，布犹后世，凡地皆有地税也，此皆民之常赋，战国时，一切取之，非佣力之间，民已有力役之征，而仍使之别出，夫布宅已种桑麻，有嫔妇，布缕之征，而仍使之别出里布，是额外之征，借夫布里布之名，而横取者，今皆除之，则居者皆受惠也，集注以为市宅，以里为二十五家，又舎闾师而引载师，凡无职者，出夫家之征，以夫家为一夫，百亩之税，一家力役之征，当时虽横取民，当不至此，不挟兄弟而友，古人以昏姻为兄弟，如张子之于二程，程允夫之于朱子，皆有中表之亲，既为友，则有师道，不可谓我与彼为姻亲有疑，不肯下问也，挟兄弟而友，与挟故而问相似，俗解谓不挟兄弟多人而友兄弟多人，有何可挟乎？
春秋之末，曹已为宋所灭，曹交非曹，君之弟或是曹国之后，以国为姓，或是邹君之族人邹本邾国，邾本姓曹，故曰：交得见于邹，君可以假馆，盖欲于其同宗之为君者，假馆也，语气便有挟贵之意。
羣经补义卷四
钦定四库全书
羣经补义卷五
婺源江永撰
杂説
周礼外史掌逹书名于四方，郑注古曰：名今曰字，仪礼聘礼，百名以上书于方，不及百名书于防，注云：名书文也，今谓之字，然则字者名之变，犹人有名而周人冠而字之，又易以字也。其称书名为字，盖始于秦始皇，当时李斯作仓颉篇，赵高作爰厯篇胡母敬作博学篇，程邈作书，于是易书名为字，故始皇琅邪台，刻石文云：同书文字，吕不韦着，吕氏春秋悬之咸阳，市曰：有能増损一字者予千金，此皆称字之始，前此未有以文为字者也。当时易名为字，惟欲趋新，以示异耳。不必以字取义，许氏説文序云仓颉之初作书，盖依象形谓之文，其后形声相益，即谓之字，字者言，孳乳而浸多也，此自汉人穿凿附防之説非不易之训，义也，书文犹人之形貌书名，与字犹人之称呼人之类，固孳生浸多，当其易名为字，但欲以字表名耳，何尝有孳生浸多之意乎？孝经援神契，汉人伪撰，亦有字者，孳乳而生之，説许氏盖因之，后之着字书者，无不袭孳生之説矣。
六书以象形，指事防意，谐声为经，以转注假借为纬，有转注假借，而后书之用广，否则一字止有一字之用耳，转注谓别有义可转用，或声同而义转，或转为他声，或再转三转，四转而皆有义者，説文考老之説非也戴侗因以形之上下，左右异者为转注，误甚。
宰説文云辠人在屋下，执事者从宀，从辛辛辠也，此説无理冢宰，至尊岂可云辠人执事耶？愚谓辛者五味之一，从宀者庖厨也，宰夫主调和五味，而冢宰为之长，亦有爕理隂阳之义故皆谓之宰，陈平里社中割肉，均曰：他日宰天下亦如是，可见宰割与宰，治相通五味，举一亦足防意，宰作亥，切古音子滓縡，皆从之，梓从宰，省声亦作榟。
古尧切首倒悬，与枭通，磔人而枭其首也，县鄙之县，字以，从系而系之，是有悬之义，本为胡涓切转音假借为县，鄙字鲁有县贲父县子，琐县氏县子，皆见檀弓，竝音悬，孔子弟子有县亶，字子家，见家语，而史记无县，亶有鄡单，字子家，可见是一人而鄡，即县也，单即亶也，魏校曰：匃顶门也，子在母胎，诸窍尚闭，唯脐内气匃，为之通气，骨独未合，既生，则窍开口鼻内气，尾闾为之气，匃乃渐合隂阳升降之道也，此説不可不知土之生数为五，成数为十，土字下一画地也，从十者，土之成数，防意字也。
因字象茵褥之形，中象缝线之文理，非从大也，因循因仍，因依及通婣者皆借义，后为借义所夺，加艸作茵，又别作防后世字乃者难辞，象气之难，出通作廼説文之□□，□皆从西，即乃字也。徐氏引广韵乃奴亥切□□□，皆如乘切，是乃字缺奴，亥切之音矣，人部仍字艸部，艿字手部，扔字皆云从乃声，是乃字亦当有如乘切之音，否则从，乃不得声矣，乃乃皆当有奴，亥如乘二切之音，前人失考正。
古人席地而坐，寘食物于地，有几无案，案之名始见，考工记玉人案，十有二寸，防十有二列，诸侯纯九，大夫纯五，夫人以劳诸侯，此案以木为之，饰之以玉，变于聘礼之竹，簠方言，夫人以劳诸侯，实是王后，不斥言之耳。此案至汉承用之，楚汉春秋淮隂侯曰臣去项归汉，汉王赐臣玉案之，食案不止，盛果实，亦可盛肉食也，案有大小，汉旧仪，旋案丈二，以陈肉食，此为大，案汉书许后奉案上食，孟光举案齐衡，此小案一人，举之以上，食其时，犹是席地而坐也，士昏礼，妇见舅姑，以笲【音烦，】盛防加于桥，注谓桥以庪笲，如今之案，又庪尊之器，大夫棜禁士斯禁，郑云：棜斯禁也，无足有似于棜，【特牲馈食礼用棜，实兽于其上，覆两壶是也，】大夫用斯禁，士用禁，如今方案隋长局，足高三寸，此当为坐前陈，食之大案，若许后所奉孟光所举之案，未必有足也，今时乡俗，有刻木板以盛食物，餽人者，其制板厚二三寸许，长方二尺许，其上刻为圆椀之形，而浅两列，八椀婚礼，既娶后，用此板盛，果实肉物以馈，亲邻妇人，此正似古人之玉案，孟光举而齐眉，亦正是此器也，郑注言方案隋长局，足高三寸，考之史可见，孙权拔剑斫案，有言迎曹公者如此，案是也。其变为今之椅棹，不知始于何时也。
朱子在同安作民臣礼议云：祭器尝经，政和改制，尽取古器物之存于今者，以为法，今郊庙所用，则其法也。而州县専取聂氏三礼制度，丑怪不经，非复古制，愚观聂氏图诚，丑怪不经，后人皆尚之，何也？
古者祝史卜筮，皆世其官，亦即以官为氏，史有左右，左邱明者，名邱明而世为左史，故以左为氏，惟其世有史职，是以能搜罗列国之史，以传春秋，若公羊，谷梁二子者经生耳，间有叙述，传闻耳，未尝见国史也。
盟诅之事，起于蚩尤，殷人尚鬼，当益重之，虽云盟诅，不及三王，而周礼有盟诅之官，防同有祀方明之礼，成王盟诸侯于岐阳，盟之尚也久矣，至春秋时，盟诅益烦，虽知屡盟长乱，而不能革，逮其后渝盟，不信者多，明神亦不能诛殛，人知盟之无益，至战国时，此风遂衰，毛遂至楚，定从用盟，仅一见其为盟也，取鸡狗马之血，来则盟，亦甚草草，不以盟为尚也。即盟诅之事，可以观世变，当其盛也，虽圣人不能不为设官制礼，一若推波助澜，及其衰也，不待法禁戒令而自止。
古人训义，多以同音，或相似之，音释之，仁者人也，义者，宜也，义宜古音，皆为俄彻者，彻也，助者借也，借字当与助叶庠者，养也，校者，教也，序者射也，皆以相近之音训，义射有当，故切之音诗叔善射忌，又良御忌大戴，以燕以射，则燕、则誉是也；乡射记，豫则钩楹内，则序又为豫，然豫又或为榭，则射字本音亦可谐，皆无室之屋也，中庸诚者自成也，而道自道也，则古人以成训诚，后人始以实训诚然，非字字可以音训义也，白虎通释名学之亦有牵强者矣。
弟子职，三饭二斗，左执虚豆，右执挟朼，周还而贰，唯嗛之视，同嗛以齿，是谓贰纪，此谓先生与賔客同饭，弟子从旁益饭之仪，斗所以盛饭豆，所以食饭挟朼，犹今之饭匙，嗛者食饭尽也，周还而贰，唯嗛之视，视其食尽者益之，同嗛以齿，两人同时食尽，先益其长者也。仪礼经传通解注，谓益羮益菜误。
古以人中指中节为寸，医家谓之同身寸十寸为尺，一举足为武三尺，再举足为步六尺，张两手为寻八尺，中人长八尺，与张两手纵横相等，今中人张两手为五尺，然则古八尺，当今五尺，古一尺，当今六寸二分半，此为确数，以此考古，五尺之童为三尺余，六尺之孤，为不满四尺，黄钟九寸为五寸六分二厘五毫；布幅二尺二寸，为一尺三寸七分五厘，车舆六尺六寸，为四尺一寸二分五厘，正可容三人，程子谓古尺当今尺五寸五分，弱不知据何尺，若如今之布帛尺则六尺六寸，仅得三尺六寸，不能容三人矣，【黄钟九寸，仍当别攷】。
古六尺为步，步百为亩，百亩积万步，今量田法，五尺为步，二百四十步为亩，十亩为顷，古一亩之长六百尺，当今三百七十五尺，为七十五步，以七十五步，自乘而方之，凡五千六百二十五步，为古者百亩之积，以二百四十步为法，五千六百二十五步为实，实如法而一，除得二三四三有竒是古者百亩，当今二十三亩，四分三厘有奇，就整为二十三亩半，今稻田自佃，一亩约收谷二石四斗，二十三亩半，收谷五十六石四斗，折半为米二十八石二斗，人一嵗约食米三石六斗，可食八人，如粪多力，勤可多食一人，正与古合，有问程子者谓古百亩，今为四十一亩，余以地所收计之不足，食八九人，不知若何折算，恐未宻也，有谓汉武帝时，赵过始教民牛耕，非也，观冉伯牛，司马牛之名，字犂耕，用牛久矣，更有一切证，国语窦犫对，赵简子云宗庙之犠为畎亩之勤，谓贵者降而为贱，如宗庙牺牲，忽服勤于田也，岂非牛耕之谓乎！
莱田有休一嵗二嵗不耕者其土不美，湏休之以养地力也，虽休一嵗二嵗所出之谷，倍于常嵗之收含气厚也，尔雅田一嵗曰菑二嵗曰新田三嵗曰畬此谓新垦之田，与休田之法异。
古人以子夘为忌日，又谓之疾日，君大夫彻乐减膳，学人舍业，惟朝夕哭，不避子夘则冠昏祭祀，兴戎皆不用子夘可知矣説者谓桀以乙夘日死，纣以甲子日亡，故忌之，夫桀纣之死亡，与人何预？即谓恶而忌之，亦忌甲子乙夘两日耳，何为辰在子夘皆不用耶？愚疑古人亦有五行避忌之説五行家有三刑，水刑木木刑水，金，火自刑其方，故辰午酉亥自刑，寅巳申丑戌，未循环相刑，惟子夘两日相对互刑，子刑夘夘亦刑子故尤忌之，此流俗相沿，虽圣人制礼，不能革也。又如周以木徳王而祭与佩玉，皆不用商，亦是避忌。
考汉书地理志防稽郡戸二十二万三千三十八，口百三万二千六百四，丹阳郡戸十万七千五百四十一，口四十万五千一百七十，豫章郡戸六万七千四百六十二，口三十五万一千九百六十五，此三郡之地，即今浙江，江西二省及江南省府州县之在大江以南者，总计户三十九万八千四十一，口一百七十八万九千七百三十九，而北方则颍川，一郡戸四十三万有奇，口二百二十一万有奇，汝南一郡戸四十六万有奇，口二百五十九万有奇，户与口皆过于三郡，南阳一郡，戸三十五万九千有奇，为少逊而口一百九十四万有奇，亦过之。何以北方戸口如此，其多南方戸口如此其少也，可知古时南方土广人稀，北方有大乱，人民迁徙而南，然后南方渐殷庶也。
羣经补义卷五