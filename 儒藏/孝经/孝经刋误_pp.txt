钦定四库全书      经部六
孝经刋误        孝经类
提要
【臣】等，谨按孝经，刋误一卷，宋朱子撰书成，于淳熙十三年，朱子年五十七，主管华州云台观时作也，取古文孝经分为经一章，传十四章，删旧文二百二十三字，后有自记曰：熹旧见衡山胡侍郎，论语説【案胡宏，高宗时为礼部侍郎，居衡州，故曰衡山，所着有五峯论语，指南一卷，】疑孝经引诗，非经本文，初甚骇焉，徐而察之，始悟胡公之言为信，而孝经之可疑者，不但此也，因以书质之，沙随程可久丈，【案可久，程迥之字也，】程答书曰：顷见王山，汪端明【案汪应辰，孝宗时，为端明殿学士，】亦以此书多出，后人附防，于是乃知前辈读书精审，其论固己及此，窃幸有所因，述而得免于凿空，妄言之罪云云，今以朱子语録考之黄防记云孝经除了后人所添前面子曰：及后面引诗，便有首尾，又云，顺则逆，民无则焉，是季文子之词言，斯可道行，斯可乐一段是北宫文子论令尹之威仪，在左传中自有首尾，载入孝经，都不接续，全无意思，又叶，贺孙记云：古文孝经有不似今文顺者，如父母生之，续莫大焉，又着一个子曰：字方説不爱其亲而爱他人者，谓之悖徳，此本是一段，以子曰分为二，恐不是，又辅广记云：孝莫大于严父，严父莫大于配天，岂不害理！如此则湏是如武王，周公方能尽孝道，寻常人都无分，岂不啓人僣乱之心，是朱子诋毁此书，已非一日，特不欲自居于改经，故托之胡宏，汪应辰耳，欧阳修诗本义曰：删诗云者非止全篇，删去也，或篇删其章，或章删其句，或句删其字，引唐棣，君子偕老，节南山，三诗为证，朱子盖阴用是例也。陈振孙书録解题载此书注其下曰：抱遗经于千载之后，而能卓然悟疑辨惑，非豪杰特起，独立之士，何以及此？此后学所不敢仿效，而亦不敢拟议也。斯言允矣，南宋以后作，注者多用此本，故今特着于録，见诸儒渊源之所自，与门戸之所以分焉，乾隆四十六年十月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
钦定四库全书
孝经刋误【古今文有不同者别见考异】
宋 朱子 编
仲尼闲居，曾子侍坐，子曰：参，先王有至德要道，以顺天下，民用和睦，上下无怨，汝知之乎？曾子避席曰：参不敏，何足以知之，子曰：夫孝，德之本也，教之所由生，复坐，吾语汝，身体发肤，受之父母，不敢毁伤，孝之始也。立身行道，扬名于后世，以显父母，孝之终也，夫孝，始于事亲，中于事君，终于立身，大雅云：无念尔祖，聿修厥德，子曰：爱亲者不敢恶于人，敬亲者不敢慢于人，爱敬尽于事亲，而德教加于百姓，刑于四海，盖天子之孝，甫刑云，一人有庆，兆民頼之，在上不骄，高而不危，制节谨度，满而不溢，高而不危，所以长守贵，满而不溢，所以长守富，富贵不离其身，然后能保其社稷，而和其民人，盖诸侯之孝，诗云：战战兢兢，如临深渊，如履薄氷，非先王之法服不敢服，非先王之法言不敢道，非先王之德行不敢行，是故非法不言，非道不行，口无择言，身无择行，言满天下无口过，行满天下无怨恶；三者备矣，然后能守其宗庙，盖卿大夫之孝也，诗云：夙夜匪，以事一人，资于事父以事母，而爱同，资于事父以事君，而敬同，故母取其爱而君取其敬，兼之者父也，故以孝事君则忠，以敬事长则顺，忠顺不失以事其上，然后能保其爵禄，而守其祭祀，盖士之孝也，诗云：夙兴夜寐，无忝尔所生，子曰：用天之道，因地之利，谨身节用，以养父母，此庻人之孝也，故自天子以下至于庻人孝无终始而患不及者，未之有也。
此一节夫子，曾子问答之言，而曾氏门人之所记也，疑所谓孝经者，其本文止如此，其下则或者杂引传记，以释经文乃孝经之传也，窃尝考之传文，固多傅防，而经文亦不免有离析，增加之失，顾自汉以来，诸儒传诵，莫觉其非，至或以为孔子之所自着，则又可笑之尤者，盖经之首，统论孝之终始中，乃敷陈天子，诸侯卿大夫士庻人之孝，而其末结之曰：故自天子以下至于庶人，孝无终始而患不及者，未之有也。其首尾相应，次第相承，文势连属，脉络通贯，同是一时之言，无可疑者，而后人妄分以为六七章，【今文作六章，古文作七章，】又增子曰：及引诗书之文以杂乎其间，使其文意，分断间隔，而读者不复得见，圣言全体大义，为害不细，故今定此六七章者，合为一章，而删去子曰者，二引书者，一引诗者四，凡六十一字，以复经文之旧，其传文之失，又别论之如左方。
曾子曰：甚哉？孝之大也，子曰：夫孝，天之经，地之义，民之行，天地之经，而民是则之，则天之明，因地之义，以顺天下，是以其教不肃而成，其政不严而治，先王见教之可以化民也，是故先之以博爱，而民莫遗其亲，陈之以德义，而民兴行，先之以敬让，而民不争，导之以礼乐，而民和睦，示之以好恶，而民知禁，诗云：赫赫师尹，民具尔瞻，此以下皆传文，而此一节，盖释以顺天下之意，当为传之三章，而今失其次矣；但自其章首以至，因地之义，皆是春秋左氏传所载子太叔为赵简子，道子产之言，惟易礼字为孝字，而文势反，不若彼之通贯条目，反不若彼之完备，明此袭彼，非彼取此，无疑也。【子产曰：夫礼，天之经，地之义，民之行也，天地之经，而民实则之，则天之明，因地之性，其下便陈天明，地性之目，与其所以则之，因之之实，然后简子賛之曰：甚哉？礼之大也，首尾通贯，节目详备，与此不同】，其曰先王见教之可以化民，又与上文不相属，故温公改教为孝，乃得粗通，而下文所谓德义，敬让礼乐，好恶者却不相应，疑亦裂取他书之成文，而强加装缀，以为孔子曾子之问答，但未见其所出耳，然其前段文虽非是，而理犹可通，存之无害，至于后段，则文既可疑，而谓圣人见孝可以化民，而后以身先之于理，又已悖矣，况先之以博爱，亦非立爱，惟亲之序，若之何而能使民不遗其亲耶？其所引诗亦不亲切，今定先王见教以下，凡六十九字，并删去。
子曰：昔者明王之以孝治天下也，不敢遗小国之臣，而况于公侯伯子男乎？故得万国之懽心以事其先王，治国者不敢侮于鳏寡，而况于士民乎？故得百姓之懽心以事其先君，治家者不敢失于臣妾，而况于妻子乎？故得人之懽心以事其亲，夫然，故生则亲安之，祭则鬼享之，是以天下和平，灾害不生，祸乱不作，故明王之以孝治天下，如此诗云：有觉德行，四国顺之。
此一节释，民用和睦，上下无怨之意，为传之四章，其言虽善，而亦非经文之正意，盖经以孝而和，此以和而孝也，引诗亦无甚失，且其下文语已更端，无所隔碍，故今且得仍旧耳。【后不言合，删改者放此】。
曾子曰：敢问圣人之德，其无以加于孝乎？子曰：天地之性人为贵，人之行莫大于孝，孝莫大于严父，严父莫大于配天，则周公其人也，昔者周公郊祀后稷以配天，宗祀文王于明堂，以配上帝，是以四海之内，各以其职来助祭，夫圣人之德，又何以加于孝乎？故亲生之膝下，以养父母日严，圣人因严以教敬，因亲以教爱，圣人之教不肃而成，其政不严而治，其所因者本也。
此一节释孝，德之本之意，传之五章也，但严父配天，本因论武王周公之事，而赞美其孝之词，非谓凡为孝者，皆欲如此也，又况孝之所以为大者，本自有亲切处，而非此之谓乎？若必如此，而后为孝，则是使为人臣子者，皆有今将之心，而反陷于大不孝矣，作传者，但见其论孝之大，即以附此而不知其非所以为天下之通训，读者详之，不以文害意焉可也？其曰故亲生之膝下，以下意郤亲切，但与上文不属而与下章相近，故今文连下二章为一章，但下章之首语己，更端意亦重复，不当通为一章，此语当依古文，且附上章，或自别为一章可也。
子曰：父子之道天性，君臣之义，父母生之，续莫大焉，君亲临之，厚莫重焉，子曰：不爱其亲而爱他人者，谓之悖德，不敬其亲而敬他人者，谓之悖礼，以顺则逆，民无则焉，不在于善，而皆在于凶，徳虽得之君子所不贵，君子则不然，言：斯可道行斯可乐，德义可尊，作事可法，容止可观，进退可度，以临其民，是以其民畏而爱之，则而象之，故能成其德，教而行，政令诗云：淑人君子，其仪不忒，此一节释教之所由生之意，传之六章也，古文析不爱其亲以下，别为一章，而各冠以子曰：今文则合之，而又通上章为一章，无此二子，曰字，而于不爱其亲之，上加故字，今详此章之首语实更端，当以古文为正，不爱其亲，语意正与上文相续，当以今文为正，至君臣之义之下，则又当有断简焉，今不能知其为何字也？悖礼以上皆格言，但以顺则逆以下，则又杂取左传所载季文子，北宫文子之言，与此上文既不相应，而彼此得失，又如前章所论，子产之语，今删去凡九十字【，季文子曰：以训则昏，民无则焉，不度于善，而皆在于凶德，是以去之北宫，文子曰：君子在位可畏，施舍可爱，进退可度，周旋可则，容止可观，作事可法，德行可象，声气可乐，动作有文，言语有章，以临其下】。
子曰：孝子之事亲，居则致其敬，养则致其乐，病则致其忧，丧则致其哀，祭则致其严，五者备矣，然后能事亲，事亲者，居上不骄，为下不乱，在丑不争，居上而骄则亡，为下而乱则刑，在丑而争则兵，此三者不除，虽日用三牲之养，犹为不孝也。
此一节释始于事亲，及不敢毁伤之意，乃传之七章，亦格言也。
子曰：五刑之属三千，而罪莫大于不孝，要君者无上，非圣人者无法，非孝者无亲，此大乱之道也。
此一节，因上文不孝之云，而系于此，乃传之八章，亦格言也。
子曰：教民亲爱，莫善于孝，教民礼顺，莫善于弟，移风易俗，莫善于乐，安上治民，莫善于礼，礼者，敬而已矣，故敬其父则子悦，敬其兄则弟悦，敬其君则臣悦，敬一人而千万人悦，所敬者寡而悦者众，此之谓要道。
此一节释要道之意，当为传之二章，但经所谓要道，当自已而推之，与此亦不同也。
子曰：君子之教以孝也，非家至而日见之也，教以孝，所以敬天下之为人父者教以悌，所以敬天下之为人兄者，教以臣所以敬天下之为人君者，诗云：恺悌君子，民之父母，非至德，其孰能顺民如此其大者乎。
此一节释至德，以顺天下之意，当为传之首章，然所论至德，语意亦疎，如上章之失云。
子曰：昔者明王事父孝，故事天明，事母孝，故事地察，长防顺，故上下治，天地明察，神明彰矣，故虽天子，必有尊也，言有父也，必有先也，言有兄也，宗庙至敬，不忘亲也，修身慎行，恐辱先也，宗庙致敬，鬼神着矣，孝悌之至，通于神明，光于四海，无所不通，诗云：自西自东，自南自北，无思不服。
此一节释天子之孝，有格言焉，当为传之十章，【或云宜为十二章】。
子曰：君子之事亲孝，故忠可移于君，事兄悌，故顺可移于长，居家理，故治可移于官，是故行成于内，而名立于后世矣。
此一节释立身，扬名及士之孝，传之十一章也，【或云宜为九章】。
子曰：闺门之内，具礼矣乎？严父严兄，妻子臣妾，犹百姓徒役也。
此一节，因上章三可移而言，传之十二章也，严父孝也，严兄悌也，妻子臣妾官也，【或云宜为十章】。
曾子曰：若夫慈爱恭敬，安亲扬名，参闻命矣，敢问从父之令，可谓孝乎？子曰：是何言与？是何言与？昔者天子有争臣七人，虽无道，不失其天下，诸侯有争臣五人，虽无道，不失其国，大夫有争臣三人，虽无道，不失其家，士有争友，则身不离于令名，父有争子，则身不陷于不义，故当不义，则子不可以弗争于父，臣不可以弗争于君，故当不义则争之，从父之令，又焉得为孝乎？
此不觧经而别一义宜为传之十三章
子曰：君子事上，进思尽忠，退思补过，将顺其美，匡救其恶，故上下能相亲，诗曰：心乎爱矣，遐不谓矣，中心藏之，何日忘之。
此一节释中于事君之意，当为传之九章【，或云宜为十一章，】因上章争臣，而误属于此耳。进思尽忠，退思补过，亦左传所载士贞子语，然于文理无害，引诗亦足以明移孝，事君之意，今并存之。
子曰：孝子之丧，亲哭不偯，礼无容，言不文，服美不安，闻乐不乐，食防不甘，此哀戚之情，三日而食，教民无以死伤生，毁不灭性，此圣人之政，丧不过三年，示民有终为之棺椁衣衾而举之，陈其簠簋而哀戚之，擗踊哭泣，哀以送之，卜其宅兆而安措之，为之宗庙，以鬼享之，春秋祭祀，以时思之，生事爱敬，死事哀戚，生民之本尽矣，死生之义备矣，孝子之事亲终矣。
传之十四章，亦不觧经而别一义，其语尤精约也，熹旧见衡山胡侍郎，论语説疑孝经引诗，非经本文，初甚骇焉，徐而察之，始悟胡公之言为信，而孝经之可疑者，不但此也，因以书质之，沙随程可久丈，程答书曰：顷见玉山汪端明亦以为此书多出，后人傅防，于是乃知前軰读书精审，其论固己及，又窃窃自幸有所因，述而得免于凿空，妄言之罪也，因欲掇取他书之言可，此经之防者别为外传，【如冬温夏凊，昏定晨省之类，即附始于事亲之传，】顾未敢耳，淳熈丙午八月十二日记。
孔丛子亦伪书而多用，左氏语者，但孝经相传已久，盖出于汉，初，左氏未盛行之时，不知何世何人为之也，孔丛子叙事，至东汉，然其词气甚卑近，亦非东汉人作所载，孔臧兄弟徃还书疏，正类西京杂记中，伪造汉人文章，【西京杂记之缪，匡衡传注中顔氏已辨之可考，】皆甚可笑！所言不肯为三公等事，以前书考之，亦无其实而通鉴，皆误信之，其他此类不一，欲作一书论之，而未暇也，姑记于此云。
孝经刋误