钦定四库全书    经部四
学礼质疑      礼类四【三礼縂义之属】提要
【臣】等谨按学礼质疑四卷
国朝万斯大撰；斯大有仪礼，商已着録是书考辨古礼，颇多新说，如谓鲁郊惟日至一礼，祈谷不名，郊自鲁僣行，日至之郊，其君臣托于祈谷以轻其事，后人不察，郊与祈谷之分，遂以鲁为祈谷，见春秋不书祈谷，遂以祁谷为郊，今考襄公七年传，孟献子曰：夫郊祀后稷以祈谷事，启蛰而郊，郊而后耕，桓公五年秋，大雩，左氏传曰：书，不时也，凡祀，启蛰而郊，龙见而雩，与孟献子之言，亦合斯大，既不信左氏，又据诗序，谓昊天有成命，为郊祀天地而不言，祈谷，遂立是说，不知大戴礼公符篇，载郊祝曰：承天之神兴，甘风雨，庶卉百谷，莫不茂者，则郊兼祈谷之明证，家语虽出依托，然皆缀缉旧闻，其郊问篇称至于启蛰之月，则又祈谷于上帝，王肃注曰：启蛰而郊，郊而后耕，与郑，杜二家尤为契合斯大，别为创论，非也，斯大又谓大社祭地，在北郊王社，祈谷在国中，今考五经通义，大社在中门之外，王社在籍田之中，孔贾疏及通典，俱宗其说，又左传闵公二年，传间于两社，为公室辅，杜预注周社，亳社两社之间，朝廷执政所在，頴逹曰：鲁是周之诸侯，故国社谓之周社，则国社之所在，为朝廷执政之所在，其为中门内，无疑诸侯之国，社与天子之大社同也，周书作雒篇曰：乃设立丘兆于南郊，以上帝配，后稷日月星辰，先王皆与食，诸侯受命于周，乃建大社于国中，国中与南郊对举，则大社不在郊，而在国可知斯大所云，误亦显著斯大，又谓士止为小宗，不得为大宗，以士无祖庙也，今考丧服小记曰：士不摄大夫，士摄大夫，惟宗子又荀子曰：故王者天太祖，诸侯不敢壊大夫士有常宗，杨倞注曰：继别子之后，为族人所常宗，百世不迁之大宗也，据此，则士亦得为大宗明矣，又丧服小记曰：庶子不祭殇，与无后者，从祖祔食，郑元注曰：宗子之诸父，无后者为墠，祭之孔頴逹疏曰：若宗子，是士无曽祖庙，故诸父无后者，为墠祭之，又曽子问曰：若宗子死，告于墓而后祭于家，郑注曰：祭于家，容无庙也，孔疏曰：祭于家，是容宗子无爵，其家无庙而祭于庶子之家，是且有无庙而为宗子者矣，今斯大谓有始祖庙，乃得为大宗充其说，不特士不得为大宗，据祭法，则大夫止，有曽祖庙，将，大夫亦不得为大宗乎斯大，又变其说，谓士大夫皆得有髙曽庙引大传曰：大夫士有大事，省于其君，于祫及其髙祖今考孔疏祫，合也，谓虽无庙而得与有庙者，合祭大夫，盖祫于曽祖庙而上及髙祖上士则祫于祖庙，而上及曽祖髙祖中士则祫于祢庙，而上及祖与曽祖髙祖又安得援为皆得有庙之证乎斯大，又谓小记大夫士之妾，袝于妾祖姑，亡则中一以上而袝，则袝于髙祖姑是髙祖有庙，今考小记，孔疏曰：妾无庙为坛，袝之耳，则妾虽祔于髙祖之妾不必髙祖有庙观杂记父母之丧，尚功衰而袝兄弟之殇，孔疏其小功，兄弟身及父是，庶人不合立祖庙，则曽祖嫡孙，为之立坛，祔小功兄弟之长殇，于从祖立神而祭，不为从祖立庙也，又安得谓髙祖之妾有庙乎？凡此皆自立异说，略无显据，其他若辨，商周改月改时，周诗，周正及兄弟同昭穆，皆极精确，宗法十余篇，亦颇见推阐，置其非而存其是，亦未始非一家之学也，乾隆四十六年十月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
钦定四库全书
学礼质疑卷一
鄞县万斯大撰
古厯分至不系时
造厯者必求端于分，至分至者，四时之中厯之所由以为凖也，愚以为周秦以前，至不系冬夏分，不系春秋，稽之经传，易曰：至日闭闗郊特牲曰：周之始郊日以至，左传曰：土功日至而毕，孟子曰千嵗之日至此皆泛言短至而不系之以冬也，左传，僖五年春，王正月辛亥朔，日南至，昭二十年春王二月己丑，日南至，此实指周正，短至而不系之以时也，月令，仲夏之月云：日长至，仲冬之月，云日短至，此从夏正言，二至而不系以冬夏也，杂记曰：正月日至，可以有事于上帝，七月日至，可以有事于祖，此以周正言，二至而亦不系以时也，盖就日之长短，极至而言，则曰长至曰短，至就日行，南陆北陆之极至，而言则短，至曰：南至，其曰日至者，则二义兼之郊，特牲又云，郊祭迎长，日之至后世，因以短至为长，至盖一，取极至之，至一取来，至之至意不同，而义不相妨也，独周官大司乐：有冬日至，夏日至之称，夫周正建子，改月改时当短，至时立春已半月，当长至时，立秋巳半月，即欲系以时，亦当以春秋而不当以冬夏也，世传周官创自周公，周公圣人也，岂其戾本朝正朔，加以非时之名，至于二分，在夏正则当春秋，在周正，则当冬夏，谓之分者，以日夜至此，而均长短，自此而分也。又以其当卯酉月日行，至此而适中，故亦曰日中，左传曰：马日中而出，日中而入，周正也，月令，仲春之月云：日夜分，仲秋之月云：日夜分，夏正也。观此，则无论夏正，周正皆无系之以时者，然则系时始自何时？曰：自汉始也，有夏之后，建丑，建子建亥，皆不得其平，汉武时，造太初厯改用夏正，而分至啓闭，【立春，立夏为啓立秋，立冬为闭，】始均二十四节气之名始五，至系冬夏分系，春秋亦自此始也。盖夏时分至，与啓闭前后相距，皆四十五日，周正啓闭之后，即遇至分，至分之距，啓闭前止十五日，后乃七十五日，其多寡相悬，虽云司厯之推测有常，星辰之宿，离不贷，揆之于敬，授人时之义，终不若夏时之正，故孔子尝曰：吾得夏时焉；而荅为邦首，及行夏之时也；后儒不察，乃云：周虽建子，未尝改月改时，则是周已行夏时，而孔子之言为虚赘也，其亦不达于理矣。
古厯无二十四气
或问曰：子谓汉造太初厯二十四节气之名始立，岂前此之厯毎月不分中节乎？曰：然？曰：何以知之？曰：二十四气在夏正，则安于周，正则戾，盖周正建子，改月改时，其啓闭前移实当大雪，惊蛰芒种白露之节，无以处，夫此四节者，是以知之也？曰：啓闭可移而前，四节不可移而后乎？曰：汉始以惊蛰，为正月中，雨水为二月节三统厯以谷雨为三月节，清明，三月中，彼推移先后，止半月之间，其亦可也，周正则啓闭前移，随值分至，分至不可移，使置此四节于一月之后，不惟与时不合，且使自余诸气，中节混淆，莫得其序矣，又奚其可曰：子云在夏正为安，则夏时宜有之曰：夏时记载不可得攷矣，近古遵夏令，以成书者，莫如月令，使夏时已分中节，月令，当必详之矣，又夏小正载，夏令亦近古之书，使果有中节，当亦着之矣。曰：然则古帝王所谓敬授人时者，将何所据乎曰隂阳消长而有寒暑，天地变化而成嵗功其间日月星辰之运行，飞潜动植之生灭，迟速有经，先后不紊，圣人仰观俯察，即为之，明示其候，【如寅月，东风解冻，蛰虫始振，鱼陟负冰，獭祭鱼，候雁北，草木萌动之类是也。】以着令于民，使之奉行而不失，如是而已耳，盖其候之所至，即其气之所至，不必多为之目也；即如左传所载于祀事，则曰：龙见而雩，始杀而尝闭蛰而烝于土功，则曰：龙见而毕务，戒事也，火见而致用，水昏正而栽日至，而毕于农事，则曰：啓蛰而耕于马政，则曰：凡马，日中而出，日中而入于冰事，则曰：日在北陆而藏冰，西陆朝觌而出之，火出而毕，赋此候之，明著者也，又周语曰：辰角见而雨毕，雨毕而除道，天根见而水涸，水涸而成梁，本见而草木节解，草木节解而备藏，驷见而陨霜，陨霜而冬裘，具火见而清风戒寒，清风至而修城郭宫室，又云：营室之中，土功其始，鲁语曰：土而社，收攟而烝礼，王制篇曰：獭祭鱼，然后虞人入泽梁；豺祭兽，然后田猎，鸠化为鹰，然后设罻罗，草木零落，然后入山林，此皆候之，明著者也。
秦时夏正由不韦始
周正建子，改月改时，蔡九峯书传于伊训，元祀十有二月谓殷周俱改正朔而不改，月数详引秦之建亥而月数，不改以为证，胡文定春秋亦曰：秦以亥为正，而书元年冬十月，则知时不易也，按史记及通鉴，秦政二十六年并天下，从水徳以十月为年始，是谓建亥，汉初因之，至武帝即位后三十七年，当太初元年，始改用夏正，是秦之改年，始而不改，时月固也，儒者因秦之不改，时月遂谓周时亦然，则左传之春正月，而日南至，【僖公五年，】六月日食，而云日过分，而未至当，夏四月，是谓孟夏，【昭公十七年，】其言岂诬乎？世儒疑左，伪不可信，予就其文以察之，纵非丘明，盖亦春秋后战国前人也，以周人言，周时岂有错误，而欲以生居千百年后之人与之较争得失乎？然周既改，时月而秦实不改，史于秦政，改年始之前，未闻有复夏时事，于是周秦终始之际，不能使人之不疑，予读月令而始得其説按史记秦政元年，吕不韦为相，凡十年而免，十年之间，政年尚幼，国事皆不韦専之，其集诸儒为春秋，寔在此时，当时已悬之国门，莫能易其一字，其十二篇首月令皆从夏时，盖不韦亦知周时之未善而有得于孔子夏时之语也，不韦既成，春秋见周已灭亡，遂因以改正时月，时不韦以仲父之尊，太后之宠，相国之重，唯我主之，其谁敢违之？特以其时六国尚存，未成一统，止行于国中，而未及乎天下，至政并天下，遂因之，改十月为年，始而时月，一如夏时之旧焉，又攷史记政，五年冬雷，九年四月寒冻，有死者，若尔时，犹是周正，则冬乃酉戌亥，月有雷不足异，四月乃卯，月寒甚，亦无足怪，何以特书之，足以知此时之改从夏正也。改时大事，而史不言者，不韦之意，实欲于平一天下之后，借仲父之尊，太后之宠，相国之重，逞其才智，取其着于春秋者，一举而见之，施行而无如子之不知为父，残刻鲜终，史臣以其事由不韦，且尚属偏方时事，曷敢公之载，借致此事，湮没不传，而万世之疑，遂由兹以起嗜，而今而后，学者闻予此言，可以无疑于秦矣，亦可以无疑于周矣。
商正改月改时
或问秦政，改年之説虽明而商正之疑未释，则周之改月，改时犹可疑也，商果何如？予曰！商之改月改时固先乎周也？曰：伊训之元祀，十有二月，太甲之三祀，十有二月，非正朔乎？曰：二书所言，十二月，皆子月也，商之正月，则丑月也，先儒谓商改正朔而不改，月数其説非乎？曰：为此説者末析乎？正朔之义者也，夫改正与改朔，有辨改正，与改年始，又有辨曷言乎？改正与改朔，有辨也，正为一嵗之始故嵗首必以正月，夏正月建寅，商，正月建丑，周正月建子，是谓改正朔，为一月之始，故十二月首皆有朔，夏朔以平旦商朔，以鸡鸣周朔，以夜半是谓改朔，曷言乎改正，与改年始，又有辨也，夏之建寅，商之建丑，周之建子，皆曰春正月，是谓改正，秦之建亥，则曰：冬十月，是谓改年始曰：秦之首，冬十月，先儒以例商之，十二月，何以非改正乎？曰：闻有寅丑子三正，不闻有四正也，闻寅曰：人正丑曰：地正子曰：天正不闻，亥为何正也？彼秦以吕政李斯之君臣，私智自用，谓三代何足法？故废井田，壊封建燔书，灭儒，凡其所为，无不与圣贤相反，其首以亥，月虽云尚水徳实欲杰异于三代，而不自知其无所取也。且首以十月而不首以正月，故谓之改年，始则可谓之改正，则不可先儒不察，乃援以例商之，建丑而反疑于周，吾故曰，未析乎正朔之义者也，曰：如子言，商之正月建丑也决矣，果何所据乎？一征之于易，革卦彖曰：汤，武革命，象曰：治厯明时惟革命，故治厯于革而言治，厯明时则革寅，而建丑革丑，而建子可知矣。一征之于书，咸有一徳曰爰革夏正，夫夏正寅也，而商革之则商之，正月建丑可知矣。一征之于左传？昭十七年冬，有星孛，大辰申须曰：火出，于夏为三月，于商为四月，于周为五月，火心星也，心必辰月始昏，见商见于四月，则正月建丑，益可知矣。汉陈宠曰：至日阳气始萌，故十一月有兰射干，芸荔之应天以为正，周以为春，十二月阳气上达，雉雊鸡乳地以为正商以为春夫，言以为春，则以为正月矣，【左传？僖五年正月，日南至，可见】林之竒曰夏正建寅汤革之，而建丑是革，正为革夏，正也。革正之事，古未常有始于汤，而武因之，遂以建子为正，斯二言者，则明乎改正之义，考古而得其传者乎？曰：若然，则伊训所言，十二月，为子月矣，彼祠先见，祖正朔事也，何以在是月乎？曰：孔传言之矣，汤崩，逾月，太甲即位奠殡而告也；崩，年改元可乎？据春秋之义，则逾年即位，改元，周制也，商人尚质，其礼简易，故表记云：商人未渎礼，改元即位，岂必与周同，奈何以周礼疑商制也，三祀之奉王归亳，宜在正朔，而亦在十二月，则何以説曰时太甲防甫毕，已能处仁迁义，克终允徳不必令乆居桐而明年四祀之正月朔，新君有朝正，及见羣臣，诸大事上云：营于桐宫，又曰：王徂桐宫，而此云奉归于亳，则桐在亳都之外，使必正朔之日，始迎则是日必不能及朝正，且见羣臣矣，故先于嵗终月朔奉之以归，于理于势，固宜尔也。借曰必正朔，可迎则使，太甲终防在数月，前允徳在数月前，伊尹忍令其君姑乆处桐宫必俟，数月后，正朔至而后迎也哉？有以知其必不然矣。
商周改正
予谓商，改月改时，客尚疑于崩，年即位，改元，与以建丑，子为春正月者，应之曰：观伊训元祀止书十二月而不书，冬则知此汤崩之嵗终即为太甲之年始，何则？使太甲逾年即位，改元则嵗首无不书，时之理亦必无故君末年之残，冬可以贯新君元年嵗首之理唯崩，年即位，改元故，十二月，无嫌于不书，冬冬，领于十月也，惟然故三祀亦止书，十二月而不书冬，且子疑丑子不可为春正月，则必如文定九峰之説然后可吾就其言而为子，陈之使商，改正朔而不改，时月则商，史当日必若秦例书，某年冬十二月，嗣是而书春书，夏书秋，秋后复书，冬，十月，十一月而后止，使周改正朔而不改，时月则周史当日，必若商例书，某年冬十一月，十二月，嗣是而书春书，夏书秋，秋后更书，冬十月而后止一嵗之中首未皆冬，言之于口，实为不顺，笔之于书，病其重复，是商周之改正，反不若秦之始于冬十月，春夏之后，直止于秋而冬不再见也，子不安于建丑，子之为春正月，反安于一嵗首末之再见冬乎？果尔，则商周亦仅谓之改年，始不得谓之改正矣，客恍然曰：吾乃今而知冬之不可先春也，予曰：冬不可以先春，犹踵之不可以加顶，盖天地间一气屈信而分隂阳阳生于子，着于丑，成于寅，故皆可以为春正月，秦政欲异于三代，剏为建亥而亥为纯隂彼亦知其不可为春正月也，故从夏时而首冬十月，遂使嵗年失序，何异人之身，踵加于顶，不成形质也哉？汉武知其失而更之，故三代而下，改正朔者，当归汉武。
周诗周正一
诗豳风，七月小雅，十月，四月，周颂臣工四诗所言时月，朱子指为夏时，因有援，此以説春秋谓春王正月，为建寅之月者，详玩诗文，惟七月主夏时，余俱周时也，序云：七月，陈王业也，周公遭变，故陈后稷先公风化之所由，致王业之艰难也，夫后稷先公，皆夏时诸侯周公述后稷，先公以告时君，故就夏时立説如言七月，八月之类是也。其于十一月，十二月，则避不成，辞故就阳，生而言日，如言一之日，二之日之类是也。十月序云：大夫刺幽王也，首章曰：十月之交，朔日辛卯，日有食之，朱子云：十月，以夏时言，苏氏谓十月纯隂故称阳月，日有食之隂壮之甚也！古尤忌之，予谓不然，昏义曰：男教不修，阳事不得，适见于天，日为之食，日食，则天子素服而修六官之职，荡天下之阳，事是凡日食，皆为变也。故春秋必书庄二十五年夏六月，日食，左传称唯正月之朔，【正月巳，月也，】慝未作，日有食之，于是乎用币于社，伐鼓于朝，其余则否。昭十七年夏六月日食，太史曰：正月，此月也，日过分而未至，三辰有灾，于是乎百官降物，君不举，辟移时，乐奏鼓，祝用币，史用词，由是观之，日食皆为灾，而在正阳，巳月为尤甚，未闻以纯隂亥月并言也，班固五行志，释正月为正，阳纯干之月，杜预亦云正月，正阳之月也，夏四月，周六月，苏氏误分正阳二字，以正为巳，月阳为亥月，而附防此诗以为夏正之。十月，不唯不合班，杜且违，左传特异，正月不异，余月之义，故知十月之交，即周建酉之，十月，不必指为夏正之。十月也，当是时，幽王失道，乱亡已徴西周震矣，三川竭矣，岐山崩矣，艶妻煽处，灾变频仍，而主昏日甚，忠臣义士，痛结于中，无可控告，适因日食之变，遂举为讽刺之，端以抒其愤懑不平之气，遑计其月之为阳，与非阳灾之尤甚，与非尤甚也哉！愚以为即无此日食，西周亦必亡其诗，必别有所托，以为端也，奈何泥十月之为亥月耶？四月序曰：大夫刺幽王也，在位贪残，下国构祸，怨乱并兴焉，据此，则其诗所言时令，乃周时非夏时也，何以见之？就夏时以言，则顺序而无愆，不足以寓其隠刺惟于周时，则见其乖错，反常为灾，实甚，故所谓四月卯，月也，六月，巳月也，卯月为首，夏至于巳，月宜渐暑矣，而反若暑之既徃阳舒不胜隂惨外纪载，幽王九年，有六月陨霜之异，诗有正月繁霜之变，殆其时乎！所谓秋午未申月也时隂始微萌阳犹盛，达炎暑未退，凉风尚迟，乃反凄凄，然至百卉之具，腓，吾知其戾矣，所谓冬酉戌亥月也，时宜渐寒，而日反烈烈，非愆阳乎？臣工序曰：诸侯助祭，遣于庙也，朱子云：戒农官之作，吾读其诗，上云：维莫之春，下云：如何新畬，则莫春非寅月而何？若以为夏之三月，则歴稽经传告戒，农功未有如此之晚者，説者泥于来牟，将受二言，以为此建辰之月，不知以为将，受犹是方来，而未熟之词，言之于辰，月可言之于寅，月亦无不可也。学者知四诗，皆周正而后可与言诗，而后可与言春秋？
周诗周正二
朱子释论孟，言时月者，皆从周正，独诗注，皆言夏时，盖其晚年有周正不改，时月之説谓论孟注为未定之言，尝以语门人防渊，故蔡氏书注亦受意于朱子，而于商书之元祀，十有二月，周书之十有三年春，皆以夏正言之，自是而后主夏时，以言春秋者，若程时叔之本义，黄东之日，抄皆本诗，书之注防氏之传，力言周无改，月改时之事。噫！武有天下，改正建子，则周人之诗，断无不从，周正者，如六月小明，朱子就夏时言，予谓朱子于六月，援司马法冬夏不兴师以见此，六月，兴师为急于玁狁，夫司马法所言，夏即令指夏时之夏，然谓此六月为周之六月，亦夏时之四月也，庸非夏乎？夏正周正均，皆夏也，则兴师皆为急务矣，奚必泥夏时而为説耶小明首章云：二月初吉，次章云：日月方除三章云：日月方奥，朱子释为夏正于除曰：除旧生新于奥曰：暖夫夏时之二月卯，月也，何旧可除？何新可生？且时方仲春，安得为暖？故知此二月乃周正，建丑月也，所谓日月方除者，除有去义，子月中，日南至，丑月则日去南陆而行，北陆也，日月方奥者，奥室西南隅也，尧典冬时厥民隩，谓亥子丑三月，气寒，民聚居室内，周正二月正，尧时季冬，民皆隩处之时日月，正当大寒之候也；况采萧获菽，夏正九月十月事也，而诗言嵗暮非周正而何？朱子于诸诗皆以夏正言，故于二诗亦从其类，盖其晚年所见之偏，后之儒者，舍其论孟不刋之説坚守诗注传説之言纷纷致辨，使汤武改正大义，反因之而晦，亦可谓不善承师説者矣。
郊唯日至一礼祈谷不名郊
注疏言郊之谬，始于韦，成大传曰：王者禘其祖之所自出，以其祖配之，成谓受命而王者祭天，以其祖配，郑因之谓至日祭昊天上帝于圜丘，曰：禘，夏正祭。感生帝于南郊曰郊，故大司乐圜丘，注与祭法，虞、夏，殷，周之禘，通为一解，其注郊特牲迎长日之至，则曰：周夏正之郊，周之始郊日以至，则曰此鲁礼，又其惑之，甚于大传，小记之禘，并指为夏正之郊，遂使郊之为义，错杂于纬书，天帝之称，怪妄多岐，【如昊天上帝曰矅魄寳苍帝曰灵威仰赤，帝曰：赤熛怒，黄帝曰：含枢纽，白帝曰：白招拒黒帝曰汁光纪是也。周感生帝，即灵威仰，】莫可究诘，王肃起而排之，谓圜丘即郊，郊即圜丘，日至之郊，报天也，夏正之郊，祈谷也，郊始有正论，然吾考礼之详，郊者无如郊特牲详绎，其文止言：日至之报，天不及夏正之祈谷，又月令孟春，天子乃以元日祈谷于上帝，不言为郊诗，昊天有成命，郊祀天地也，不言祈谷，噫嘻，春夏祈谷于上帝也，不用以郊，因知周时祈谷，本不名郊，其以祈谷为郊者，由鲁郊而混之也，何以见之？王者一嵗祭天凡四，而五时迎气不与焉，日至郊，一也，夏正祈谷，二也；夏大雩，三也；秋，大飨四也。四者之中，唯郊大报，天礼为尤盛，鲁僣行郊礼，郑谓鲁唯一郊，不与天子郊天，同月转卜三正，王肃谓鲁日至郊天，寅月，又郊以祈谷，马昭云：鲁郊或用子，或用寅，杜预则云：鲁郊，唯建寅之月，赵伯循叶石林，林少頴亦皆云，鲁郊不同天子，唯行祈谷之郊，诸説不同其以祈谷为郊者，皆縁孟献子啓蛰而郊，郊祀后稷，以祈农事之言也，夫啓蛰寅月非日至之时，祈农即祈谷，不得名郊，吾取春秋而考之，则鲁直僣行，日至之郊，献子此言，盖鲁君臣初僣郊，时托于祈谷以轻其事，后人不察，郊与祈谷之分，过信其词，遂以鲁为祈谷，见春秋书郊，不书祈谷，遂以祈谷，为郊也，宣三年春王正月，郊牛之口伤，改卜牛，牛死，乃不郊，犹三望，夫正月日至之月也，观成七年正月，书鼷鼠食郊牛角，乃免牛，其书不郊，犹三望，在夏五月，定十五年正月，书鼷防食郊牛，牛死，改卜牛，其书郊在夏五月，则夫正月，牛死而即书，乃不郊，犹三望，即主于正月，郊可知矣。正月而郊，日至之郊也，大报天也，非祈谷也，成十七年九月用郊，公羊曰：九月，非所用郊也，郊用正月上辛明堂位鲁君，孟春祀帝于郊，配以后稷，天子之礼也。非日至之郊，而何谷梁见春秋无二月，三月书郊以为不失时而不书也，遂为説曰正月至三月，郊之时也，四月，五月郊，不时也，夫岂知春秋书郊于四月五月者，意主于志，牛伤牛死及卜不从之变，而非止以其后时乎？二月，三月之或郊或否，不可得而知，正月之郊，则见于经矣，鲁之郊有失于后时，必无失于先时者，安有祈谷而书于正月者哉！且春秋所书，必以其实郊也，祈谷也，两事也，鲁行祈谷，春秋必不书郊，春秋书郊则鲁郊，必非祈谷，明乎此益信，献子所言，果从来假托之词，而不得执此以疑于周之吕，祈谷为郊也，周郊，惟日至一礼而已矣。
祈谷礼不同郊【郊社乐章】
周祈谷不名，郊而鲁郊，托言祈谷，春秋据实而书，郊此予之论也，难者，谓鲁郊果，托言祈谷，似鲁得行，祈谷矣，然郊也祈谷也皆天子礼也，郊不可僣而祈谷可僣乎？曰：非然也，郊与祈谷皆天子礼而轻重大小之辨存焉，月令曰：大雩帝，用盛乐，天子之礼也。左氏传曰：龙见而雩，诸侯所同也，春秋书大雩二十有一，是鲁僣天子也，然而孔子叹周公其衰止，言鲁之郊禘，非礼而不及大雩，则郊之重，且大可知矣。祈谷之礼等于大雩，则视郊为轻，且小矣，鲁行其重，且大之实，而托居轻且小之名，将以逃责，而不知其不可没也，使鲁不郊而止，行祈谷，亦且与大雩同讥，而况其为郊也哉？盖郊也祈谷也，大雩也，鲁无一可行，而郊其甚也？曰：昊天有成命，朱子云：祀成王之诗考之，周语固曰：是道成王之徳也则朱子为有徴矣序以为郊祀天地，而子引之，是果可信乎？曰：一事而有异同之説者当原其始，以为从昊天诗之为郊祀天地，诗序之言也，周语道成王之徳叔向之言也，诗序之作，虽或云子夏，或云毛公然，其为诗之意，则自有此诗，而即传之矣，彼赠遗美，刺之什无关于典礼者犹指之一无所失，矧郊祀之乐，有周三十世，八百年嵗行之盛举，而反致传之失真，无是理也。然则天地合祭乎？曰：不然，攷之礼经，凡言郊者为祭天，凡言社者为祭地，盖先王之制，子月祀天于南郊，午月祭地于大社，皆歌此诗，以为乐章，故诗序，遂连言之正，不得以辞而害意也，若疑于诗，言不及地，则地道无成而代终，天固得该乎地，又况古人歌诗，往往有非其类者如闗雎鹊巢后妃，夫人之徳也而乡饮酒燕礼，歌之采苹，采蘩，夫人不失职，大夫妻能循法度也，而射礼歌之，由是以观则即歌，祀天之诗以祭地，又奚不可哉？宋元祐间，苏轼本此诗以言合祭，刘安世力诋其非，然其时人君不亲祭地，故议于南郊合祀，因得兼致其父，天母地之诚，盖通变制宜，苏氏之言，未可尽非，第以为经义固然，则不可耳，孔頴达诗疏，谓夏正南郊祭感生帝，北郊祭神州地，示不经之説奚足取哉！
太社祭地在北郊王社祈报在国中
周时子月祀天于圜丘，圜丘在南郊，即郊也，亦曰太坛午，月祭地于方丘，方丘在北郊，即社也，亦曰太折，然圜丘即郊，王肃言之方丘，即社则未有知之者，郑谓地神有二，夏日至祭，昆仑之神于方泽，曰：禘，夏正祭神州地只于北郊曰郊，【曲礼孔疏，或云申月祭之，与郊天对】，而社为五土之神，稷为原隰之神，其祭也，配以勾龙，后稷其説固支离不经，王肃，虽并北郊方泽而为一，然以社稷之祭，为勾龙，后稷皆人鬼，非地示，则犹是岐社，与方丘而二之也，以愚观之，郊特牲详言社事，一则曰社祭土而主隂气再则曰社所以神地之道，且于郊曰报本，反始于社，亦曰报本，反始则社，非祭地而何？又中庸言郊社之礼，所以事上帝，曽子问言：尝禘郊社，尊无二上，而礼运亦曰祭帝于郊，所以定天位，祀社于国，所以列地利则社，非祭地而何？虽然，社有二祭法曰：王为羣姓立社曰大社，即郊特牲云，天子大社，必受风雨霜露，以达天地之气者，所谓方丘者，唯此所谓太折者，亦唯此，夏日至，地示之祭，即于此行焉，此北郊之社，与郊对举者也，又曰：王自为立社，曰王社，载芟诗序所谓春籍田而祈社稷，良耜诗序所谓秋报社稷者，即于此行焉，祭土谷之神，而以勾龙，后稷配，此库门内右之社，不与郊并称者也。盖大社以祭，率土之地，示王社以祭，畿内之土谷，钧名为社，而大小不同，犹之郊与祈谷大雩，皆祭天于郊，而唯郊最大，直称郊也，黄楚望谓社，非地示之，祭乃曰：殷革夏，周革殷，皆屋其社，是辱之也，旱干水溢，变置社稷，是责之也？王者父事天，母事地而可辱，可责乎？按祭义曰：建国之神位，右社稷而左宗庙，知有天下者，必更立社以事地，唯胜国之社，奄其上而柴其下，公羊云：以为庙屏戒是也。如以为辱地，则凡王者易姓受命，营建都邑，更置郊坛者，将谓废旧郊为辱天乎？天子固有大社有王社，诸侯亦有国社有侯社，左氏云间于两社是也，大夫以下有置社，亦即里社，左氏云书社千社及清丘之社是也。非天子不得祭天而下至庶人得祭社者，尊父亲母之义也。水旱频仍，饥馑洊臻，始有变置，然变置之事，不见于记载，惟左传谓夏以上祀柱为稷，商以来，易柱以弃，孙奭谓汤以七年之旱，故以弃易柱，因引为变，置之证愚，则谓商之易柱，千古仅见而弃为周祖，周人祀之为稷，又谁敢易之？故知易柱之事，必非孟子之所据，若如赵岐説毁社稷而更置之，则歴稽经传书大水，大旱者，不知凡几？议兴师者有之，议徙市者有之，议修城郭，贬食省用，务穑劝分者有之，不闻有毁，社稷之坛壝，而更之者也，推寻其义，或者水旱之方，就此一方之社稷，变其常祭而为奠，以示减杀，如郊特牲所谓年不顺成，八蜡不通，谷梁所谓大祲之嵗鬼神有祷，无祀之意，然则即变置，亦非责社稷，况变置固不及天子之大社乎？张子厚曰：郊者祀天之位，社者祭地之位，郊外无天，神之祀社，外无地示之祭，此不易之论也。
北郊主月
南郊祭天，北郊祭地，纬书之言也，今予谓太社在北郊，因有疑，予信纬而不本于经者，复着之曰：觐礼，天子见诸侯毕礼，日于南门外，礼月于北门外，夫南门外南郊也，北门外北郊也，下文即云：祭天燔柴，祭地瘗，不言所祭之处，因知上礼日，即礼天神，礼月即礼地，示而礼之之处，即祭之之处故不更言也。因觐而祭，虽非报本，反始之正礼，然礼有所谓类祭者，其此之谓乎？观此祭地于北郊，即知常时祭地之社，在北郊也，唯社在北郊，故觐礼之，祭地即行于北郊，以从其类，曰礼，日礼月与祭天，祭地无与也，子而一之，岂有説乎郊特牲曰：郊之祭也，大报天而主日则燔柴祭天，谓祭日也；柴为祭日，则祭地瘗者，祭月也，故曰：礼日即礼天神，礼月即礼地，示也，曰：古固有春朝朝日，秋夕夕月之礼矣，此礼日礼月，安知非即是礼，而必谓为天地之祭邪？祭义曰：祭日于坛，祭月于坎，又曰：祭日于东，祭月于西玉藻曰：天子端朝日于东门之外，此春秋朝夕之礼也。于东西不于南北，其所以必于东西者，则祭义所谓日出于东，月生于西者，乃其义也，觐礼，此文之上亦云：拜日于东门之外，此则因觐而拜日，即春朝之礼，非礼天神，故于东门外，不于南门外，即是以推，既拜日于东门外复礼日于南门外，则礼日为礼，天神无疑也。特以日为主，故言日不言天耳，礼月不于西门外，而于北门外，岂得为秋夕礼乎？亦可见其为礼地示，而以月为主，故言月不言地耳，曰：祭天主日，经固有之，祭地主月，吾未之闻也，且祭义言郊主以日配以月，则月亦天神也，岂得为地之主乎？易云：地道也，妻道也，昏义曰：日食，天子修职而荡阳事，月食，后脩职而荡隂事由是以推天阳而地隂日阳而月隂祭天主日，以阳从阳也；则祭地主月以隂从隂奚不可哉？祭天，配以月者隂得上从乎阳也，祭地専主月者阳不下，配乎隂也如谓觐礼别有祭天地之文，而礼日月，非祭天地，则何以不于东西，且日既拜于东，何以更礼于南，如谓礼，日有二文，可指南郊为祭天主日礼，月止一见，不当为祭地主，月必从来，祭月固于北郊，而祭义之文，可以不信，且王宫夜明不必别有其所也，【祭法王宫，祭日也，夜明，祭月也，】苟其不然，此北郊之礼，月断可推，祭天之主日而知为祭地，既北郊为祭地，则祭地之大社，不可推此而知其在北郊乎？是故祭天南郊，以就阳位，祭地北郊，以就隂位阳主日隂主月礼取相配，而义足相成，推类而识其真，亦圣人之所许也，春秋传日食，天子伐鼓于社，盖月奄日，则日食社为隂而主月故伐鼓以责之也？否则天子之隂祀不止于社，何为而独责之乎？此可谓祭地主月之证矣。然则既言礼日月，何以更言祭天地曰觐礼，礼月之文，并及四渎，下并言礼山川丘陵于西门外，即继之曰：祭天燔柴，祭山丘陵，升，祭川沉祭地，瘗盖燔瘗，升沉因髙卑以见义山川，足以见升沉，故复言祭山川，日月不足以显燔瘗，故明言祭天地，使礼日月与祭天地为二礼，将礼山川丘陵与祭山川，丘陵亦为二礼矣，一觐也，山川丘陵无二，礼则日月亦无二礼，而南郊为祭天，北郊为祭地，祭天主日祭地，主月，不益昭昭哉。
禘祫一事上
礼大传及防服小记皆云礼，不王不禘，王者禘其祖之所自出，以其祖配之，此百代不易之典礼，祫祭于经，不数见，独春秋文二年八月，大事于大庙，公羊传曰：大事者何？大祫也？礼纬云：三年一祫，五年一禘，郑因之谓祫，大禘小而王肃，张融，孔晁辈皆谓祫小禘大，确分禘祫为两祭，以愚考之，禘祫一事也，夫祫之为文，从示从合，是凡合祭，皆为祫也。禘之为文，从示从帝，盖帝祭之称，其制始于帝舜而夏，商，周因之，不改其义，则取诸审谛昭穆，故上而追其祖之所自出，下而及于毁庙，未毁庙之主，天子四时之祭尝也，烝也，羣庙虽祫，其有大于此者乎？故春秋于诸祭，或书有事，而于禘独书为大事，公羊氏，亦以禘之祫，为特大而着之，曰大祫，盖别一例以补诸经之所未及也，先儒泥于春秋书大事而不书禘，公羊氏言大祫而不言，禘遂谓别有祫祭，故虽知禘之大祫，诸祖而无能，指之为一者，独杜预以左传无祫祭之文，因以禘释大事孔頴达，即而通之曰：祫即禘也，取其序昭穆，谓之禘，取其合，羣祖谓之祫，斯诚不易之解矣。赵伯循言禘泥，于以祖配之之文，谓以始祖配，而不及羣，祖夫始祖而下，皆曰祖，以祖配之，独不包有诸祖乎？且公羊传固云，毁庙之主，陈于大庙，未毁庙之主，皆升合食于大祖，则禘之为大祫，昭昭矣，尔雅云：禘，大祭也。若仅禘其祖之所自出，而非大合，昭穆寂寥，短简尚得谓之大祭乎？善乎黄，楚望之言曰：始祖率有庙，无庙之主，以共享于所自出，所以使子孙皆得见其祖，又以世次久逺见始祖之功徳为尤盛也，斯言深得制禘之防矣，曰：公羊言大祫而不及所自出，果得为禘乎？曰：公羊所言鲁禘也，异于天子，故不及所自出也，【鲁禘，别有辨】，春秋书禘屡矣，文之二年，何以独书大事乎？曰：跻僖逆祀，故异其文也，曽子问所云：祫祭及王制，三时之祫，果何説乎曰王制谓天子四时之祭，禘尝烝皆祫，而非他有，祫祭也，郑以公羊所言为大祫，以王制毎嵗三祫为小祫，且云：天子先祫后时祭，皆牵合无足信，曽子问所言，要即三时祭之祫耳，若夫郑以祫为三年，防毕之祭，杜预以禘为三年，防毕之祭，又郑，以大司乐圜丘，方泽，宗庙为天神，地示，人鬼三大禘而以祭法之禘为冬至圆丘之祭，以大传小记所言，禘为夏正南郊之祭，皆不经之説吾无取焉。
禘祫一事下
或问：禘祫两祭也，子合而一之，果有证乎？曰：春秋僖八年秋七月，禘于太庙，用致夫人，左传曰：禘而致哀姜，是因禘而致夫人，非因致夫人而行禘，就春秋文绎之曰：致夫人则知有庄公矣，盖妇人从夫生共牢死，配食，故祭统曰：铺筵设同几，必无庄公不在，而独致夫人，庄公既在矣，因知并有羣，公祭统曰：祭有昭穆，有事于太庙，羣昭羣穆咸在，而不失其伦，必无羣公不在，而独有庄公，由是观之，使鲁禘，从来不合羣庙而独祀周公，僖公断不敢创为合祭，而因以致夫人也，故谓鲁不当禘，可也，谓禘不当致夫人，可也，谓鲁禘非祫祭，不可也，鲁禘，然而周不可知乎？大传曰：礼，不王不禘，王者禘其祖之所自出，以其祖配之，继曰：诸侯及其太祖大夫士有大事，省于其君，干祫及其髙祖上言天子之禘，下言诸侯大夫士之祫，则于禘虽不言，为祫而祫，义即见于诸侯，大夫士之中，不然，礼固递言，天子诸侯大夫士盛祭之所及，岂诸侯大夫士之盛，祭得祫，而天子之盛祭，反不得祫耶？故曰：禘祫一事也，烝尝亦祫，而禘独称为大祫，固以其上追所自出而下，及毁庙，羣庙其祫，为特大亦以较诸侯大夫士之祫，止及其太祖髙祖者为特，大也，自韦成议，毁庙误解，公羊谓五年而再殷祭，一禘一祫，又光武诏问禘祫，张纯据纬书，奏，礼，三年一祫，五年一禘，自是注疏诸家袭譌踵谬，未有能折于经，而得禘义之正者赵伯循本礼文，谓王者禘其祖之所自出，仅以始祖配，不合羣庙，朱子深然之，杨信斋广其説谓禘为大祭，不与祫混，且以曽子问所云：祫祭于祖，王制所云，祫尝祫烝，为时祫，公羊所云，毁庙之主，陈于大祖，未毁庙之主，皆升合食于太祖，为大祫既析，禘祫而二之，复分祫祭而两之，马贵与更推之曰：祫有二禘，亦有二大传所谓禘其祖之所自出，以其祖配之，大禘也，祭义所谓春禘秋尝，王制所谓天子祫禘时禘也，既分祫而两之，又析禘而二之，凡皆求胜于注疏诸家而不知其支离益甚，胡致堂独曰：祫禘者合祭之名，天子有所自出之，帝为东乡之尊，余庙以昭穆合食于前，是之谓禘，诸侯无所自出之帝，则合羣庙之主而食于太庙，是之谓祫，其説似矣，乃又谓天子无祫而有禘，诸侯无禘而当祫，则是以天子别有禘祭，而禘非时祭，诸侯别有祫祭，而非烝尝之祫，也不依然，禘祫为两事哉？大抵先后诸儒言禘，皆未能综，羣经而防其通故，往往意义分岐，此从则彼违，彼得则此失迄无一定之论，予为约其防曰：祭统王制，并云天子四时之祭，春曰礿，夏曰禘，秋曰尝，冬曰烝，是禘时祭也，大传小记皆云王者禘其祖之所自出，以其祖配之，此即时祭之禘也，王制云：天子祫禘，祫尝祫烝，仲尼燕居，曰：尝禘之礼，所以仁昭穆是禘，合祭也，曽子问云：祫祭于祖，通指禘尝烝三祫也，公羊传云，大事者何？大祫也？専指夏禘之祫也，烝尝之祫，通乎诸侯，故曽子问云：七庙五庙无虚主，虚主惟祫祭，夏禘大祫，専于天子，故礼运云：鲁之郊禘，非礼也，明乎此，则凡诗颂长发之大禘，雝之禘，太祖与夫祭法，虞、夏，殷，周四代之禘，皆可以相通，而归于一，又何纷纷诸説为哉。
禘嵗举以午月
帝王之禘祭，礼无一定之嵗时后儒臆为之説有谓三年一禘者，杜氏春秋注是也。有祖礼纬説谓五年一禘者，郑，王肃诸家及孙炎尔雅注是也。愚谓皆非也。夫祭之有禘，犹生人之族，食始祖之庙，与羣祖之庙祭荐时，及得以将其孝思于稍逺之祖以其庙之不存也，遂阙焉，不祀于心安乎？先王为之，揆礼意之中，酌疏数之宜，而制为之禘，上以追所自出，下及于毁庙而嵗一行焉使子孙得尽其追逺之诚而祖宗相萃于一堂，即防漠之中，亦若聨其欢爱，君子以是为礼之不可易也苟逺而三年或更逺而五年纵不致叹于馁而然明禋，旷隔不已，疏乎？礼曰：祭不欲疏，疏则慢慢则不敬，先王必不敢以不敬事，其先故禘必嵗行而行必于午月，王制曰：天子宗庙之祭，夏曰：禘祭统亦云：夏祭曰禘，时阳盛隂生求神于交接之间，要亦即时祭之，中为之特大，其礼耳，先儒拘三年，五年之説指王制祭统为夏殷之礼，周于四时，尝祭外别有祫禘二大祭，果尔，则礼文之言，祭者备矣，三年，五年，何不一见于经耶？此毎嵗午月行禘之两证也，杂记，孟献子曰：七月日至，可以有事于祖，据明堂位，鲁初以六月行禘春秋时间有行于五月，七月者，其定以七月则由乎献子，此言疑献子以宣九年夏，如周得观周禘，归而志之，遂守而行之记，以七月日至之禘，对正月日，至之郊郊嵗行则禘亦嵗行可知此毎嵗午月行禘之三证也，学记曰：未卜禘，不视学，视学考校也，记谓中年考校説者谓间嵗方行不知，比年入学，则比年有当考之人，所谓中年者，乃就学者，言在教者仍是比年考校也，考校，必于卜禘后者，盖方春时和，俾得肆力于学，至夏而后考其成，故曰：游其志也，此每嵗午月行禘之四证也，独天保诗及周官有禴祠，烝尝之语，或疑于禘，非时祭，然考诗，作于文武时，而禴祠烝尝，实诸侯之礼，文王及身未王恪守臣制，武王即位，不乆典礼未遑，其追王上祀，而春禴夏禘，秋尝，冬烝，至周公相成王而后定，周官晚出，盖即因此诗而为言也，安得执彼而疑此乎？且中庸云禘尝之义，左传云：烝尝禘于庙，皆不殊，禘于烝尝，则禘之为时祭，昭然矣，故愚谓王者合族以食，虽世降一等，而嵗必举行因知大祫之禘合逺祖近祖而萃其精神，断无三年一行，五年，一行之理，曰：然则五年而再殷祭，公羊之説非乎？曰：鲁虽僣禘，然目为殷祭间嵗一行不若周之嵗举故王制亦有诸侯礿，则不禘之言，公羊所云盖指，鲁禘，非谓周禘然也。
鲁禘不追所自出
礼不王不禘，东迁之后，王纲不振，礼乐崩，壊诸侯行禘者有之，若鲁若晋是也，虽僣用之，未尝不自知其非，故诡为成王，赐伯禽受之言以文其罪，呜呼！晋文公纳襄王，可谓有功矣，其请隧也，襄王犹以大义却之，管敬仲平戎于王室，王以上卿礼飨之，敬仲曰：有天子之二，守国髙在卒受下卿之礼，成王之贤，何如襄王伯禽之智，何如？管敬仲而谓其一为非礼之赐，一为非礼之受乎？果尔，是欲借以康周公而不知适陷，周公于不臣矣。吕覧载鲁恵公使宰让于周，请郊庙之礼，乐王使史角往鲁，鲁公止之，其言必有所据者，路史谓鲁公止之，是周不与之矣，不与而有郊有禘，是鲁自僣之也，乃前人僣而用之，后人踵而行之，至有不于大庙，而于羣庙者更有所不可解矣。其行禘也，有谓祭文王于周公庙，以周公配者，有谓当祭于文王庙，以周公配者，愚考鲁之行禘止于其祼献尊罍之数，乐舞笾豆之繁，与夫拜坐，登降之仪，文一同于天子，而非必追祭其所自出，如説者之云也，何以知之？公羊传于文二年八月，大事于大庙，曰大祫也，夫大祫即禘也，又曰：毁庙之主，陈于太庙，未毁庙之祖，皆升合食于大祖，则下及羣祖与天子同而上不追所自出，与天子异，又明堂位曰：季夏六月，以禘礼祀周公于大庙，夫言以禘礼，则用天子之礼乐也，言祀周公则不追，所自出也，上文云祀帝于郊，配以后稷，使禘果追所自出，亦当如此例，言祀文王于大庙，配以周公矣，其不言合羣祖者，禘无不祫，言禘则羣祖在其中也，然则鲁未行禘时毁庙，其无合祭乎？据祭法，则诸侯五庙之外，在坛墠者，有祷祭之，无祷乃止。然一本之祖，以其逺也而无祭可乎？盖诸侯之礼，夏祭曰祠，其或犆或祫，不可得而知，而要之，祼献尊罍之数，乐舞笾豆之繁，与夫拜坐，登降之仪，文其不得同于天子之禘可知也，王制就东迁，后为言，不知侯禘之僣，与天子连文而又云：诸侯禘一犆一祫，夫禘，岂有犆者乎？此盖因春秋书禘于庄公，左传云禘于武宫，僖公，襄公遂指为特禘，而云然也，孔子曰：鲁之郊禘，非礼也，周公其衰矣，春秋于鲁禘，不胜书，特志其尤失礼者，故闵二年，以吉禘于庄公，僖八年以致哀姜文二年，以跻僖公。
学礼质疑卷一
<经部,礼类,三礼总义之属,学礼质疑>
钦定四库全书
学礼质疑卷二
鄞县万斯大撰
东周祖文宗武
祭法言，周人祖文王而宗武王，郑牵合孝经，宗祀明堂之文，谓祭五帝于堂上，以五人帝，及文王配之，祭五神于庭中，以武王配之，祖宗通言耳，王肃排之曰：古者祖有功而宗有徳祖宗自是不毁之名，非谓配食于明堂也。宗者尊也，周人既祖其庙，又尊其祀，孰谓祖于明堂乎？长孙无忌据鲁语云：禘郊祖，宗，报，五者国之典祀也，既言五者，知各是一事，非谓祖宗合祀明堂也，二説较郑为优，而祖宗二义，究无明证，惟吴幼清曰：祖者始祖也，宗者百世不迁之庙，与祖同此，解为独得，特其于周谓始祖后稷，文武皆宗而记言有失，则尚拘于成説耳盖周之祖文王而宗武王当通，虞；夏，殷言之而后见，虞夏之祖，颛顼也，殷之祖契也，皆始祖也无疑也。则周之祖文王也，亦始祖也。无疑也。虞之宗，舜也，夏之宗禹也，殷之宗汤也，皆百世不迁之宗也，无疑也。则周之宗，武王也，亦百世不迁之宗也，无疑也。难者曰：周始祖后稷也，文王武王，皆世室也，今子云然，岂有据乎？曰：子所言者，周之初制也，吾所言者，东迁之更制也，方周之始，后稷为太祖，其庙不迁，自余六庙，亲尽迭毁，懿王时，文王当祧，以其至徳也为立世室，孝王时，武王当祧，以其大功也，亦为立世室，歴厉宣幽王递祧，成，康，昭三庙而后稷，文武之庙如故也。则其时祖为稷，而宗为文王，武王及幽王乱亡，平王迁洛，不复如其旧制，而即仍故有之，文武庙以为祖，为宗下自恭王以至幽王増为六世庙，故西周之庙，并世室而为九，东周之庙合武王而为八，周官作于晚周，其列守祧奄也，凡八人，则其为八庙无疑矣。曰：洛，何以故？有文武庙乎？曰：洛诰言之矣，王在新邑，烝祭嵗文王骍牛一，武王骍牛一，不既有文武庙乎？观襄王赐胙，小白辞曰：天子有事于文武显王，赐胙于秦孝也，亦言：文武文，武之为祖，为宗，又何疑哉？展禽居僖文之代，就所见闻，以为言而祭法，因之故止及东周之更制，耳曰：周祖文王，岂王季以上，遂不祀乎？曰：东迁，而后王迹熄矣，礼乐征伐自诸侯出矣，国蹙而财匮，名为天室，仅同守府，先王之故典，存者有几？又安知其逺祖之祀与不祀也哉！
兄弟同昭穆
天子七庙，固为定制，然而处常则易明，遇变则难晓，何谓常？父死，子继是也。何谓变？兄终弟及，或以兄继弟以叔继兄子之类是也。经传止道其常，而处变者，无从攷见，唯春秋跻僖公一事，三传以祖祢，父子为言国语，则直谓异昭穆，诸家注防，皆谓闵虽弟先为君僖，虽兄尝为臣，臣不可以先君，犹子不可以先父，故假祖祢昭穆为喻，范寗独不然之，胡安国亦以兄亡弟及，为易世以愚观之，则诸家为善防，文而深得乎礼意者也，盖尝思昭穆之为义，生于太庙中祫祭位乡【，太祖东乡子孙，南北乡，南向者为昭北乡者为穆，】而子孙因之以定其世次，故父子异昭穆，而兄弟则昭，穆同，如左传所谓太伯虞仲，太王之昭也，虢仲，虢叔，王季之穆也。管蔡郕，霍、鲁、卫、毛、聃、郜、雍、曹、滕、毕、原、酆、郇，文之昭也，邘晋应韩，武之穆也，皆一定而不可易在，虞；虢，管；蔡，诸子虽生列藩封死，亦不得入，先王之庙，然而昭穆之称太伯，虞仲不闻，异于王季也，虢仲，虢叔不闻，异于文王也，管蔡及邘晋而下不闻，异于武王，成王也是则身为诸侯，且不与天子异昭穆之班，而如谓以兄终弟及之故，即如父子之易世，则设武王，无子，立管，蔡而下一人，成王无子，立邘晋而下一人，此一人者反以为天子故而昔为文之昭者，今且为武之穆，昔为武之穆者，今更为成之昭矣，呜呼！非父子而以为父子，本兄弟而不以为兄弟，如是而以为礼，是徒知天下之足，重天子之当尊，不知兄弟之伦之不可无也，抑何昧圣经之大义，而不稽孔，孟之明训也哉？康诰曰：孟侯，朕其弟，春秋书天子之弟佞，夫是天子有弟也，祭义曰：虽诸侯必有兄春秋于内书，公弟叔肸于外，书齐侯之弟年郑伯之弟语，卫侯之弟鱄卫侯之兄絷，是诸侯有兄弟也，夫生时兄弟，为臣犹不没，其为兄弟，岂死后兄弟为君，反不得为兄弟乎？昔者夷齐兄弟让国，孔子称之曰：古之贤人也，求仁而得仁，象欲杀舜，舜封之，孟子曰：仁人之于弟，不藏怒宿怨，亲爱之而已，是知圣人于兄弟之际，天下国家在所，可轻而一体，无分之至情，不因势位而稍变，如谓以兄终弟及之，故使生为一父之子，没为异世之亲将上，何以接髙曽祖考之神灵，下何以协子孙臣庶之称，谓是昭穆，一混而名之，不正言之不顺，即随之，其害有不可胜言者。故曰父子异昭穆，兄弟昭穆同此，至当不易之理也，至于兄而继弟，则弟为适，而兄为庻庻不并适，又昔巳为臣，故虽兄不得加于弟叔，而继兄子虽本异昭，穆亦必进之先庙，【谓其兄庙，】始不至，以兄子而子叔以兄而孙弟，若夫庙制则一凖王制之言，太祖而下，其为父死，子继之常也，则一庙一主，三昭三穆而不得少，其为兄弟相继之变也，则同庙异室，亦三昭三穆而不得多，观考工记匠人营国所载，世室明堂，皆五室，知同庙异室，古人或已有通其变者，正不得指之为后人之臆见也，得乎此制，则位置井然，虽如殷之兄弟四人相继【阳甲，盘庚小辛，小乙】，亦岂有昭多穆少，或昭少穆多，如马端，临所谓对偶偏枯之虑哉！朱子之图，可以处常而不可以处变，故孝王以叔居子列，弟处孙行，遂使夷王以穆而居昭厉王，以昭而居穆，盖亦未酌乎此制也。
宗法一
宗法何昉乎古之时，诸侯之适长为世子，嗣为诸侯，其支庶之后，族类繁多，惧其散而无统也，因制为大宗，小宗之法，经曰：别子为祖，继别为宗，此百世不迁之大宗也，继祢者为小宗，此五世则迁者也。夫诸侯世子之兄弟不分，适庶皆称别子，特以其为祖为祢不同，故大宗，小宗，遂因之以异，何以知之？王制云：大夫三庙，一昭一穆，与太祖之庙而三，士一庙，祭法言，适士二庙，无太祖郑注，王制云：大夫，太祖别子始爵者大传，别子为祖，谓此也。据此，则诸侯之别子，亦必为大夫，而后得为后世之太祖，然先王之世，使以徳爵以功未有无功徳而为大夫者，诸侯之别子，岂必皆贤，其为大夫者，则为后世之太祖，故其子孙适长，继此祖而为大宗，其为士者止得为祢，于其子而不得为太祖于其后世，故其子孙适长，继此祢而为小宗，太祖庙，百世不迁，故大宗亦百世不迁，祢庙五世递迁，故小宗亦五世而迁也，虽然大宗，小宗之别，渐别于其后，非遽别于其初，盖别子之及身为大夫，士于公朝，有宗道也，【大传云：公子有宗道云云，】而未实为宗，至其子大夫则立祢庙于中【，即后世太祖庙】士，则立祢庙于昭【，士无太祖，一昭一穆】，时则有亲兄弟而下，宗之以祭者，至其孙大夫增祢庙，于昭士増祢庙于穆，时则有伯叔父而下，宗之以祭者，及于曽孙，大夫増祢庙于穆，而三庙备，士祔祢于曽祖之昭，时则祭三世，而宗之者，自从祖而下，及于孙，大夫祔祢于曽祖之昭，士祔祢于曽祖之穆，时则祭四世，而宗之者，自族曽祖而下逮，孙之子士之祢，祔于曽祖而髙祖之父已迁大夫之祢，祔于曽祖而髙祖之父乃尊为太祖髙祖之父迁，而宗之者，亦迁太祖之庙，尊而宗之者不改，由是以观大夫士五世之内，其宗无大小之分，宗之有大小之分，盖在五世之后也，其谓之大宗者何？五世内外，凡族人之同吾太祖者，尽宗之所宗者，大也，谓之小宗者，何唯五世之内族人之同髙祖者宗之，所宗者小也，盖凡大宗之世，适得祭其太祖与祢祖曽髙而诸子一不得祭，其子始得祭，诸子以为祢，而其弟宗之，其孙其曽亦如之，此大宗之下，复有小宗也，小宗之世，适【指别子为士之世，适】得祭其祢，祖曽髙而诸子一不得祭，其子始得祭，诸子以为祢，而其弟宗之，其孙其曽亦如之，此小宗之下，更有小宗也，族人宗小宗而诸子之小宗，复宗世，适之小宗，【此指无大宗之小宗，】族人宗小宗而羣诸子之小宗，相率而宗于大宗，经云：尊祖故敬宗，敬宗故收族，又云：尊祖故敬宗，敬宗所以尊祖祢也，先王之宗法，所以为尽善而无遗也。
宗法二
按大传云：庶子不祭，明其宗也，曲礼亦云：支子不祭，祭必告于宗子因是以思知古人之宗法，盖専为祭先而立也，然大宗止一而易明，小宗有四而难晓，孔頴达云继祢者与亲兄弟为宗，继祖者，与从兄弟为宗，继曽祖者，与再从兄弟为宗继髙祖者与三从兄弟为宗，斯语一定，后世言宗法者，皆莫能违之，愚为反复经文，讨求宗义，窃谓其言之未尽也，夫族人何以有大宗，大宗者，始祖【即别子】之正体也，族人不得祭始祖，而宗别子之世，适以共祭，故有继别之大宗族人，何以有小宗，小宗者髙曽祖祢之正体也，庶子不得祭祢，而宗祢之正，适以共祭，故有继祢之小宗，庶子不得祭祖及曽髙而宗祖曽髙之世适以共祭，故有继祖，继曽继髙之小宗，然其谓之继祢，继祖，继曽继髙者定于宗之者之身，非定于宗子之身，何以言之？吾身为庶子，而宗继祢之适，此继祢之适，或为吾之兄弟，与或为吾兄弟之子及其孙若曽与未可必也。吾身为庶孙，而宗继祖之适，此继祖之适，或为吾之伯叔父与或为吾之从兄弟及其子若孙与未可必也。推此而族人不祭，曽祖者，所宗之子，不问其为吾之祖行，父行兄弟，若子行，皆继曽祖，小宗也，不祭髙祖者所宗之子，不问其为吾之曽祖行，祖行父及兄弟行皆继髙祖小宗也，故有一人之身而兼四宗者如髙祖之子当其兄弟宗之；即为继祢也，当其兄弟之子宗之，即为继祖也，当其兄弟之孙，若曽宗之，即为继曽，继髙也，推此而五世之内，其兼三宗，二宗者，盖多有焉，有一人宗一宗而兼四宗者如髙祖之庶，孙当其宗，适以祭祢也，则宗为继祢，当其宗适以祭祖也，则宗为继祖当其宗，适以祭曽髙也则宗为继，曽继髙推此而五世之内，其兼三宗，二宗者又多有焉，是则小宗虽有四而宗之者无定，故凡礼经，唯称宗子，而不别言，某宗独曽子，问：载摄主之辞，宾有宗兄，宗弟宗子之异，亦可见宗之者，不唯兄弟，而孔疏为未尽也，后之君子，苟未信予言，观后宗图，则了然矣。
宗法三
或问曰：子谓小宗继祢，继祖，继曽祖继髙祖之称定于宗之者之身，非定于宗子之身，然则经云继祢者为小宗，亦非定于宗子之身乎？曰：一言继祢者为小宗，即知其称，因有兄弟宗之；而后定者矣，按説文云宗尊祖庙也，则宗子者，族人尊主祭祖庙之子也，大传言公子之宗，道有无宗亦莫之宗者，谓诸侯之弟止一人，无人宗之，故不为立宗，推此而言，则知宗子之名，由族人宗之而起，借令别子之后世止一子，则自祭其祢，自祭其祖，自祭其曽髙已耳，无所为宗子，又安有所为继祢，继祖，继曽祖继髙祖之称哉？唯是适子下有支子，适子祭而支子不祭，支子虽不祭，又不得竟，诿之于适子而已，即不与于祭，于是而宗法，以生于是而宗子之名以立，是则祢虽为适子之祢，而继祢者为小宗，实由支子宗之而见也，且经又云：宗其继髙祖者五世，则迁者也。宗指族人宗之者，言其指宗子言继髙祖还就宗之者，言犹曰宗其继我之髙祖者云尔，然则继祢者为小宗，由支子宗之而见，不益明哉！所以然者，别子为适子之祢，实亦支子之祢，特一祭一不祭，故支子谓适子为继祢而已，宗之若适子之身固髙曽祖祢之正体也，一本相代，天然之序，何容有继之名，而又何容有继祢，继祖，继曽祖继髙祖之称哉？故欲知小宗继祢，继祖，继曽祖继髙祖之称定于宗之者之身，非定于宗子之身，为设一世，世独子无兄弟者观之，而自见矣。
公子宗道图説
大传云：有大宗而无小宗者，有小宗而无大宗者，有无宗亦莫之宗者，公子是也。公子有宗，道公子之公，为其士大夫之庶者，宗其士大夫之适者，公子之宗道也，因为三图以明之，或问宗法之，立以宗之，而祭祀也，公子不得祢先君，则不祭，不祭，何以有宗曰：公子之宗，经未言其何事？以义推之，専为助祭而立也，郊特牲云，大夫不敢祖诸侯公庙之立于私家，非礼也，故公子不得祭，然独不云天下无无父之人乎？仪礼少牢特牲，大夫士之祭也，主祭者宗子而同姓之兄弟，异姓之宾，皆执事于其中，等而上之，天子之祭也，同异姓之邦，皆在诸侯之祭也，同异姓之臣皆在，然则诸侯之众子相率而助祭于公，不亦宜乎？且庙中之事，有所统，则一无所统，则纷公子之不得祭者，限于分也，其得助祭以致其诚者，情也，亦理也，于人各自致之中，立之为宗，使之有所统壹，先王之有事，羣昭羣穆咸在，而不失其伦者，其不以此也哉不宁，唯是滕人于鲁曰：吾宗国左传，鲁以邢、凡、蒋、茅、胙，祭为同宗，是知周之先，文王之诸子以周公为宗，周公之诸子，以鲁公为宗，然则诸侯尚有宗而何？疑于公子乎？特其宗及身而止，无与于后世之宗也。
<经部,礼类,三礼总义之属,学礼质疑,卷二>
大宗图説
图冠以诸侯者，宗法生于别子，别子诸侯之子也，别子而下，列为七世者，五世之内，别子犹为亲庙，至六世而尊为始祖，七世而髙祖之父迁，族人仍宗，大宗以祭始祖，自此而八世，九世以至百世，可得而推也，别子自其子至孙不称始祖而称祢，祖曽髙者人未有不始为子孙，后渐为祢，祖曽髙称祢祖曽髙则见为齐斩之，亲称始祖，则疑于疏而无服，生人之序，一本之亲，不因别子而废也，支子至孙，亦称祢祖曽髙而不称始祖者亲同也，别子三子一宗二支，其子孙系以十干而大宗不系者尊宗也，甲之后恒为甲乙之后，恒为乙者便考也，支子系之以祢者，支子就其父言祢，就其子言以见继此者之为小宗也，支子之支子，书法同者，人各有子，皆得自祭其祢也支子之宗，必书适，唯适乃得为宗也，独子无兄弟，书适子而不书，宗无人宗之，不为宗也，【丙行，戊行，】别子二支，皆二子，故适为小宗，其适孙曽，皆无兄弟，而称宗【甲行戊，行之四世，五世六世己庚辛皆然，】同祖曽髙者尚宗之也，【甲有丙，宗之戊有己，庚辛壬宗之】，其孙之子【甲行戊，行七世】，有兄弟者，书宗【甲冇乙支宗之】，独子者更书，适子【戊，无人宗之，】祖迁宗易也，曽祖父非宗而子书，宗父有支子也，【丙行七世，丁支宗之】，一身而事五宗，已与髙曽祖祢世皆支子也，【指壬癸，二行支子】统而观之，小宗，各宗其亲而大宗，无或不宗，故防服传曰：大宗以收族也，于乎备矣。
小宗图説
图于继别，子之小宗，书正适，而诸支子之小宗，则否，郑注庶子不祭祖云，凡正体在乎上者，视下正，犹为庶也，盖谓有祖之适在则祢，适为庶，故不得祭祖，推此则羣支子之适，以别子世适视之，皆为庶也，故书正适以别之，苐大宗，唯别子设二支，而余世否？小宗之正适于六世，亦系以支大宗，百世不迁，举一世而百世可推，小宗五世而迁，不如是则六世七世，【正适】，皆独子而不为宗非。
立图之本意也余详大宗图説
宗法四
宗法由别子而生，郑康成注小记，指别子为诸侯之庶子，注大传则兼言来自他国之臣，陈定宇陈可大，因大传注更加起民，庶为卿大夫者，而为三程叔子，吕伯恭陈噐之陈用之，吴幼清之説皆同小记注，愚取防服传而衷之，则専指诸侯之子者是也，传云诸侯之子称公子，公子不得祢先君，公子之子称公孙，公孙不得祖诸侯，此自卑别于尊者也，斯别子之称所自来，亦宗法之所自始乎？夫惟公子之皆出于君而近于君也，先王惧其尊卑无别，而或至于僣，故称别子以严之，又惧其散而无纪，故为宗法以统之，如曰兼他国，始来与起于民庶者，则彼固皆异姓之臣也，异姓之臣，有何不别？而称之为别子乎？虽然，君子之于礼，有推而进者，有放而文者，【礼噐文】宗法，虽为公子设而异姓之臣得依此而行，倘亦推而进之，放而文之之意，先王之所不非也，至于大宗，小宗，其説非一谓凡别子之后，皆为大宗，而大宗之下，乃有小宗者，郑注孔疏也，谓别子之适子为大宗，而别子即是诸子之祢，诸子祭之为小宗者，程叔子也，因注疏而立説者吕伯恭陈噐之陈用之，陈可大陈定宇也，吴幼清谓适公子为大宗，庶公子皆为小宗，吕与叔谓君之适长嗣为君，次适为别子，别子为先君一族大宗之祖，毎一君，有一大宗，适庶兄弟皆宗之。而羣公子皆为小宗，按大传云：公子有宗，道公子之公，为其士大夫之庶者，宗其士大夫之适者，盖谓庶公子之为大夫士者，皆宗其适，兄其宗之也，但适为大夫，则礼如大宗，为士也，则礼如小宗，宗止于一人，故曰：有大宗而无小宗者，有小宗而无大宗者，公子是也。推此而言，大夫之子为大宗，士之子为小宗也，何疑哉？且经既言别子为祖，继别为宗，而又曰，宗其继别子者，百世不迁者也，则其祖实为始祖，而非祖父之祖矣，使其为祖父之祖，则何人无祖？何人不为祖，何独于别子言之，且使为祖父之祖，则再世之后，亲尽递迁，又何以云百世不迁也，唯其为始祖，故当详考礼经，人臣中何人得祭？始祖而祭，始祖者为大宗，不祭始祖者，不得为大宗，昭昭可见，彼王制言，庙制大夫业有太祖矣，【即始祖，】祭法于大夫，不亦言祖考【即始祖，】祭于坛乎？郑于大夫，太祖则援别子为祖，以释之于别子为祖，不取大夫，太祖以明之，遂指别子皆为大宗而无大夫士之辨，岂知公子之为士，大传既已明言，而士之不得祭，始祖王制，祭法皆显著，而无疑乎？如谓别子适者为大宗，庶者为小宗，其弊将至于适子为士者，不应祭祖而祭祖，庶子为大夫者，当祭祖而不祭祖，彼礼经所载，天子诸侯大夫士仪文之降杀详矣，何独于别子而淆之，故继别，大宗大夫也，继祢小宗士也，士祭止及髙祖曰继祢者，明其渐进于髙祖而即迁也，大宗之弟，不祭别子，至其子得自祭其祢，以为小宗，其法与继祢，小宗无以异，如谓庶子得祭，别子以为祢，则庶子不祭祢，小记不已，为赘词乎？然谓一君之子止一大宗，适庶兄弟皆宗之。此公子及身之宗，则可施之于后世将亲属既竭，又孰肯宗之以祭，其非所同，出之祖哉？愚非敢求异，先儒也，惧，从先儒而戾于经，故不得不辨。
宗法五【大夫士祭髙曽祖祢】
予言宗法谓大夫士皆得祭髙曽祖祢人，或疑其无据，更歴稽经传以明之，一征之于祀典，大传云，大夫士有大事，省于其君，干祫及其髙祖夫大夫士不得常祫，祫而及于髙祖则其平时奉祀者必自髙祖而下但犆祭而不祫耳，彼天子诸侯之祫，皆其常祭之祖，茍大夫士不得祭髙祖祫时又何以得及之乎？再征之于祔礼，小记曰：大夫士之妾祔于妾祖姑，亡则中一以上而祔，祔必以其昭穆，夫与已同昭，穆者祖也，与祖同昭，穆者髙祖也中一以上则髙祖姑矣祔于髙祖姑则髙祖有庙矣，无庙不得祀宜也，有庙而何以不得祀之乎？更征之于服制，丧服为曽祖，齐衰三月，注谓髙祖服同盖于族祖父母有缌麻之服，推而得之，其言是也。又，父为长子三年，为适孙期，所以然者，以其传重也，然则设不幸而子孙亡适曽，承重于髙曽亦应为之服斩矣，以齐斩之亲死，即迁之而不祀，是岂礼之所安乎？复征之于庙制，王制曰：大夫三庙，一昭一穆，与太祖之庙而三，夫太祖之庙，以义立而百世不迁，则髙祖之庙自当以恩，立而亲尽，乃毁茍上祭，始祖下祭祖，祢而不及髙曽是为隆于义而薄于恩，且将与知母而不知父者同类，而并讥之矣，【本程子】，岂圣人之所许乎？即还证之，于宗法大传曰：宗其继髙祖者五世，则迁者也。夫唯适，孙之得祭髙祖而族人之不得祭者，悉宗之以祭，故有继髙祖之宗茍，祭止及于祖祢，则惟有继祢，继祖之宗而无继，曽祖继髙祖之宗矣，然则经何以言宗？其继髙祖者哉且所谓迁者谓迁庙而不祀也，迁庙而始不祀则未迁，而犹祀也，又何疑乎？先儒泥小记，庶子不祭祢，不祭祖之文，谓大夫士祭不及髙曽唯程子谓天子至士庶，五服上至于髙祖其庙祭也，亦必上及于髙祖斯言，深合礼意，惜未能明指礼文，而见其然耳，然则大夫之祭，与诸侯无别乎？盖诸侯庙有五，而大夫庙止于三，则四亲有専庙合庙之分，士之二庙者，其昭穆如大夫，而无太祖，官师一庙者，就中自为昭穆，而追其四亲，此所谓别同异也。大夫之祫，何以不及太祖乎？盖祫于太祖，则已类乎君，故止及于髙祖而太祖唯行犆祭，此所谓别嫌疑也。
宗法六【氏族】
大传曰：四世而缌服之穷也，五世袒免，杀同姓也，六世亲属竭矣，其庶姓别于上而戚单于下，郑注云：孙之子姓，别于髙祖孔疏谓小宗六世之后，各自为氏，吴幼清更以为小宗至六世，十一世，皆别立继祢，小宗考之于古，公子为卿大夫，得赐族，【族氏也，】或以字，或以諡，或以邑，或以官有生而赐者，有及子孙，而赐者其非卿大夫而不得，赐则子孙自氏，其王父字，盖姓受之，天子【左传？天子建徳因生以赐姓，胙之土而命之氏，】族禀之时，君【左传诸侯以字与諡，因以为族，官有世功，则有官族，邑亦如之，谓以此四者，赐大夫之族，】姓系于上，【如鲁之姬姓，总系于上，】而族分于下，【如鲁之仲孙，叔孙季孙分族于下，】诸侯别子，兄弟异族，各自为宗，是庶姓已别矣，然五世之内，犹有相为服之道，故宜免【音问，】不免有司罚之，【见文王世子】至六世，而亲属竭，是之谓庶姓，别于上而戚单于下也，岂谓孙之子姓，遂别于髙祖哉且古者士无世官，五庙之孙，祖庙未毁，已有贱为庶人者，彼鲁叔孙氏之分，为叔仲氏，【叔仲恵伯叔牙之孙，】仲孙氏之分，为子服氏，【子服懿伯，仲孙蔑子】，季孙氏之分，为公鉏氏，【公弥季孙宿子】，公甫氏【公甫穆伯季孙纥子，】叔氏之分为荣氏，【荣驾鵞叔肸，曽孙】皆其人，有以自见，又已为公臣，或时君赐之，以氏然正未必皆，孙之子且或未必即先王之制，其谓髙祖为庶姓，而孙之子得别姓者果何据？而云然乎？夫人之始也，孰不为子为孙，及其既也，孰不为祢？为祖孙之子于髙祖之父逺矣独不有其祖父乎？奈何其别姓也，然则小宗六世之后，一本相承，有迁宗而无易氏，而所谓迁宗者，亦止是四从无服之亲，其三从者之相宗，固依然如昨也，如诸儒之説天下岂有无祖之人哉？又古者仕无世官，宗法不以世爵，故曽子问有宗子为士，庶子为大夫，祭于宗子之家者在此，大夫之后，得尊之为祖，而自为宗而及身，不得自祭，无他私尊，得伸而先祖之正体，不可妄干也。世儒不察，谓唯世爵可行，宗观武王之数，纣曰：官人以世，春秋之法，深讥世卿，因知古者宗之大小，虽以有爵，无爵而分，及其既分，则不以爵为拘也，古之时，人心淳茂，各安其分，毋或自越，故宗法之行也，适子庶子只事宗子，不敢以贵富入其门，异居也同，其财祭也，牲献其贤，宗子而出奔，庶子即为大夫祭，唯为摄主其身，与其母妻之殁也，皆为之齐衰三月，虽大夫不降于乎？宗子之重也如此，后世人各自私彊，凌众暴壊法乱纪者众，遂至小加大，少陵长，大都耦国，嬖子匹适宗法，渐失其初，迨后封建亡，而其制遂不可问矣。于乎势因时异，封建之易，为郡县势也，亦时也，宗子之变，为族长势也，亦时也，然则宗法不可复乎？曰：唯！封建。
宗法七【为人后】
为人后之礼，自古有之，盖専为大宗而设所以然者，大宗得祭始祖，始祖功徳最盛，其庙百世不迁，大宗无子而不为立后，则始祖不祀，将一族之人，皆不知尊祖敬宗，或且乎得姓，受氏之由矣，故先王制礼，使得立小宗之子以为之后，以承其祀，仪礼所谓受重也，小宗无子不立后，何则？小宗祀及髙祖髙祖庙以恩立，亲尽则迁，故仪礼唯曰：大宗收族，不可以絶则小宗不立后可见，其立后也，以支子不以适子传曰：何如而可为之后，同宗则可为之后，何如而可以为人后，支子可也，又曰：适子不得后大宗，夫其不以适子，而以支子者，何也？大宗尊之统，视小宗之适子，亦犹然为庶，均之立庶，即支子亦自无嫌，若取小宗之适子，则适子固小宗之继宗，更当舍适而立，庶在大宗，仍不免为立庶而已，乱小宗适庶之常，君子不夺人之宗，亦不可夺宗，故不以适子而以支子也，唯然，故古者非大宗不立，后非支子不后人，族人不轻为人后，亦不乐为人后，惟其序所应立，分莫可辞，然后不得已而为之，夫是以宗法行而人知尊祖，敬宗各安其分也！世运而降，宗法既废立，后者不分，宗庶为后者，唯视货财贫，则当后者亦避富，则非后者亦争，且不知何人何日？忽创为以长，继长与夫絶幼不絶长之説明背圣经济其私欲，又其甚者一子而两后于人一后而两子，并立独子而甘，为人后无子而预立待生，贪戾无耻，诡道百端，呜呼！彼岂不闻矍圃，延射与为人后者，【郑曰：与犹竒也后人者一人而已，既有为者，而往竒之是贪财也，此説是也当后而后礼经所许，圣人岂絶之】至与偾军之将，亡国之大夫，同摈于夫子，奈何忍心灭礼，甘蹈，此而不顾乎？故就后世而言庶絶而继虽非古礼，意不失为忠厚，在所可行，其余直谓之无人道可也，他姓螟蛉，更不必言。
宗法八 【族谱 图説附】
自宋以来，为族谱者首欧阳氏，苏氏考欧谱采，史记表郑氏诗谱，依其上下，旁行作为谱图，其五世则迁实古者，小宗之法，故其图上自髙祖下至孙，而别自为世，苏谱明言从小宗之法，故其谱自髙祖而下而髙祖之父遂迁，两家所本则同，而其异者欧谱，则别为世者，上承髙祖为孙下，系孙为髙祖凡世再别而九族之亲，备是其谱世増而不世变苏法，凡族人适子易世，皆自为谱同髙祖者其谱，同迁髙祖之父而世存先谱，子孙得合而考之，其谱世迁，而世变要而观之，欧谱合收而易考，苏谱散见而难稽，故世之为谱者，多从欧阳而不从苏氏愚，就两家之学，证之于经，而考求其义，皆有所未尽也，礼曰：别子为祖，继别为宗，继祢者为小宗，宗其继别子者，百世不迁者也，宗其继髙祖者五世，则迁者也。大宗无论已，小宗五世而迁者，谓孙之子于髙祖之父亲尽无服，其庙迁而不祭，不祭，则凡此祖之庶子，而下自有其当祭之宗，不复宗先时之世，适然而世适孙之子，递祭其父之曽，祖以为髙祖其同髙祖者复宗之以祭，故曰：祖迁于上宗，易于下也，岂谓孙之子迁髙祖之父遂并髙曽祖考而尽，迁之也哉？先儒释经，不详斯义，而欧阳遂本以作谱，凡为孙者，别自为世，夫人之生无不始为孙曽，其后渐为祢，祖有递迁而无顿易，顾乃定，以某为孙，使别为世而上承髙祖下系孙以合于九族之亲之説其于经意不已，疎乎？且所谓五世则迁特不祀之于庙耳，乃苏氏谱法，因之而上不及髙祖之父虽世存先谱，就其见于吾谱者，不疑于遗其所自，始乎故，愚谓宗者统族人以奉祀也。祭已往之祖，而收见在之族，祖分而祭亦分，故一族不止一宗谱者，志族人之世次也，追已往之祖，而收见在之族，祖分而族不分，故一族可同一谱，由是以观宗法与谱法原不相谋，而拘拘执宗法，以为谱法，虽曰师古，其如未尽，何故苏法宜舍而欧，法宜广也，广之奈何？欧谱依史表诗谱为图源流之所自，可知子孙之多寡易见，此凡为谱者所宜遵，不可易也。其必限以五世，而五世者，上承其髙祖下系其孙，是名为五世，而实则四世施之于蕃宗巨族，其世逺其人庶卷帙繁重，子孙既苦于増修复难于考索，愚谓为谱者，特限于纸幅，不能多列，世数不得已而后别为世，如其可列，即十世以外，皆可书之字，无取乎过，大行不必其过寛人载其名，子孙相继，而书止隔一字，是即欧法而广之者也，得乎此法，即所谓五世则迁之宗与百世不迁之宗，皆可于此考见，奚必拘拘五世为哉。
【附】万氏族谱
吾二世祖遗言，先世在宋皆有显迹，家传谱牒，兵燬无存，故竹窝公作谱，推本于四六府君断自可知者始也，后世修谱，皆因之。
定逺谱
礼四六府君  义五八府君  斌
【礼义二祖，世居定逺宁祠不列，故别为一谱，而我始祖讳斌，生长定逺故亦系焉。】。
宁波谱
<经部,礼类,三礼总义之属,学礼质疑,卷二>
有疑余谱，为过简者，予曰：作谱之意，将以志祖宗世系之源流，使子孙不忘所自来也，岂以此餙人耳目，矜其族望哉！今世故家之谱，大编长册，非有力者不能修谱，成束之髙阁族人莫由得见，更多歴年族类益繁，因循推诿，渐致散逸，至有子孙而不知祖父之名字者，皆由于不简，乏，过也，简则易修，简则易考，易修则子孙，人人乐修，而谱存者多易考，则子孙，人人乐考，而知祖者众，此予之意也。
【附】万氏世纪
万氏世居定逺礼四六府君值，宋末耕读，不求闻达，义五八府君，其子也，承父志，从师问学见闻，淹博隠居苦节以终，此二世为定逺祖五八府君有子国珎，字文质，少负竒志不修小节，元季扰乱，仗剑从明，太祖赐名斌充，万户克滁，和，真三城，授显武将军，副千户守御滁州，寻定濠泗，洪武建元，授武畧将军调永平卫从取中原，赐诰世袭，五年，进征沙漠，战死于阿鲁浑河，是为吾之始祖子钟，字荣禄，幼孤痛，父殁于王事，克自树立，精韬略，工骑射，初授武毅将军，龙骧卫副千，戸征松州，攻施州，蓉美等峒皆先登，讨吉安太和叛，冦平之，十七年，奉命捕倭宁波，积功陞宁波卫指挥佥事，子孙世袭，赐第于鄞，因家焉。建文改元，拒燕师入，死于花园，二年冬，子武嗣职，武字世忠，龆年失恃，善事继母读书，尚气节，公余日，集贤士订质经史，苦心研，索得诚意正心之防，尝秋夜见天空云，浄月光如昼，叹曰：人心不当如是耶？遂以秋月名其轩，永乐元年，檄讨黄岩巨，冦生缚之，监司争功，诬以稽迟，论戍广右，六年，从征交趾，进兵檀江，舍力战而殁，年止二十三，无子，弟文字世学，即世所称射龙将军也，继兄受职，率舟师御倭，获其巨舰，生擒斩杀无筭，夜次桃渚，忽双炬渐逼，疑贼至，矢落其一，乃龙目也，飓风暴起，溺焉得年二十二，恭人吴氏方娠，五阅月而生子，全自将军已上，父子祖孙，四人相继死国事，将军既死，门无男子，全方呱呱，泣行道兴悲，恭人与姑，曹、姒，陈皆弱年，誓死以守，而将军之女兄义颛亦遂终身不嫁，共保遗孤，持门戸，于是宁人称万氏，四忠三节一义，至今如一日焉，全既长，字惟一，念祖父死，忠母姑，节义祭尽哀，养尽孝，作万氏宗谱，以明世系，性爱竹，自号竹窝入官，后一平闽，括三破岛夷退食，则讲切经史，以诗文自适，所着有竹窝稿子禧，字天祥，别号兰窓，恪共先职，其治兵，恩威并立，好读书稿，名兰窓者，其诗也，子椿，字有年，自其先世皆工文，事于家学，所传服勤无懈，究心经史，取慎独之义以自省，号曰慎庵，居官严而有法称，儒将焉遗？诗曰：友葵吟子一，即吾髙祖鹿园公也，讳表，字民望，性至孝，少孤，奉母王恭人，教惟谨，母卒，庐墓三年，以世职中正徳，庚辰，武进士晋都指挥督运至淮，见饥民满道，先赈后报，陞浙江司阃，抑镇守中官絶其干请迁南京大教，塲坐营，饬营伍宿弊，惩魏国悍弁之干纪者，歴任漕运，叅将广西副总兵，淮安总兵，提督漕运，佥书南京中府都督同知公歴漕最乆于河漕利病，极意兴革，诸所奏议，具载通考及经济，文録中，嘉靖壬子，汪直勾倭，内犯东南骚然，公在告，忧懐激切深究乱原，谓必诱斩直冦可平，乃荐蒋洲于当事不聼，公既没，胡总制卒用洲，致直东南，以宁倭逼杭州，适抚臣廵海仓卒无备，方伯就问策，公亟选僧兵数百，命壻吴指挥，懋宣统以出，大破之，及佥书中府，值苏，松冦急，公散家财，募兵以进，猝遇贼于娄门，身中流矢，裹创大呼督战，贼溃去，抵留都下血，斗余晕絶而苏，贻书于子曰：我家世以战功死王事，我一生持文墨，不任兵，今晚年身上増一箭瘢，不亦美乎？未几，复转漕运，逾年病卒，年五十九，公于学无所不究，旁及老佛，要以吾儒为归，日与龙溪绪山，荆川念庵东郭心齐，讲良知之学，居官所至，学士大夫来问业者，摩肩接迹，凡所开，悉本之躬行，心得闻者，无不意满著述甚多，玩鹿亭稿，灼艾集其尤着也，子二庶长，谦甫以选贡仕万年主薄，方夫人生我曽祖讳达甫，字仲章，别号纯初，承鹿园公，后偕兄厉志于学，受业荆川，龙溪绪山之门，尝得未读书，与兄对坐溪桥，递相传阅，毎尽一纸，投之中流，归而覆诵，不脱一字，已袭职，歴官广州叅将，所至皆有政迹，军民怀之，莅政之暇，唯文史是娱，一时名宿如月，峯赤水，漪园具区，皆服其文行，每过从旬日不舍，卒，年七十三，所着，曰：皆非集吾祖，瑞岩公讳邦孚，字汝永，黄淑人，出由先职，陞浙西运总以军法部署，漕卒嵗漕数十万，如期毕集，不失将粒，晋山东都司佥书，督践更入卫，值三殿灾，忽中官传防毁五鳯楼，保承运库，公谓楼国家象魏，不可毁，请执其咎，乃率所部彻小屋，涂大屋两俱无恙，倭薄釜山，朝鲜告急，廷议谓公南人习舟，乃拜游击将军，帅南京龙江营水师，克日赴援，已檄守鸭緑江转漕辽阳，给食不乏，擢温处参将，移狼山副总兵，军民乐其徳政谋为立祠，防改通州城，及冢墓，暴骨如莽，公恻然语众，捐金置冢，佐以祠金，众感泣，从之，晋都督佥事，总兵福建福建故尝为戚少保，所守公一禀其约束而修其废坠，岛民失风入竟，抚军欲掠以为功，公审其非，冦也。遣之期年，以病归，与乡先生饮酒，雅歌诗名，一枝轩草，年七十五卒，祖妣夫人张氏，继陈氏是生先考于乎？由始祖及瑞，岩公九世十人，继官戎卫，虽号为勲阀，而自定逺祖下皆读书，明义以忠孝贻谋，故世忠公至，文趾万里，还书戒其弟守先世图籍，留心书史，歴竹窝兰窻慎庵三公而益勤，至鹿园公，而大盛以经济理学，称名臣纯，初，公瑞岩公，皆名诸生，起为大将，世有文集，我先考以乡举，起家【崇祯丙子，】文章节义，卓卓千古，世谓其崛起将门，而不知家学渊源，醖酿已三百年之乆也先考讳泰，字履安，别号悔庵，性至孝，笃于友谊，其为诸生，即偕陆文虎黄，棃洲晦木，刘瑞当王趾，诸先生同学于山隂得闻证人之教，复社盛行，先考与文虎自甬东破荒而出，娄东云间，莫不倒屣接之，崇祯时，勅行荐举学使者以名闻，固辞让之，文虎交满天下，汲引后进，如恐不及，至解人之纷，出人于厄，不避万难，如脱髙中丞若李祠部宗海无辜之狱，晦木仗义，临刃夺而生之，朋友中至，今能言其事，晚厉名节，而风益髙世望之为郑思肖谢，臯羽之俦，卒，年六十着，有续骚堂稿，先妣闻氏子斯年，斯程斯祯，斯昌斯选，斯大斯备，斯同斯年，生言世培，世懋斯程生世徳斯昌以兄子世泽为后斯大，生子经，斯同生世楷，今言已有子承恩，世泽有子承伊，世懋有子承周矣。噫！吾祖宗一适，相传中间不絶如线，而杰人踵起，照映后先，予兄弟椎鲁无闻，弗克负荷，仰追先徳慙悚难安，唯是先训所垂诗，书之泽不以寒饿废辍，【斯大】从事，礼经，窃观祭统云，子孙之守宗庙者，先祖有善而弗知，不明也，知而弗传，不仁也，因思吾先祖善不胜书，取而传于世，亦礼之所许，故着吾家之谱，并略述先祖行实于后【，斯大】百拜録。
适孙承重一
武林，张仲嘉着齐家寳要有云：父母之防，长子为主，无则次子或长孙主之，予谓当改云，无长子，则长孙主之，此古人重适之意，因引公仪仲子舍，孙立子孔子曰：立孙为据，友人吴秉季谓予曰有次子，而以孙主防，恐世俗难行，且子所引，乃卿大夫之礼，士庶之家不必然，予曰：某所言者，古今之通义也。君之所虑者末俗之私见也，子亦知适孙为主，即承重之谓乎？曰：虽承重，犹当次子主之，予曰：若是犹未明乎承重之谓矣。古人于子无问众寡，为父后者止适长一人，是谓适子，父老则传重，父没为丧主，适子死，则父报之，故丧服，父为长子斩，传曰：正体于上，又乃将所传重也，注云：重其当先祖之正体，又以其将代已为宗庙主也，此重之义也。适子死，则适孙为后，防服传曰：有适子者，无适孙注云：适子在，则皆为庶孙，必适子死，乃立适孙，适孙为祖后也，为祖后，则凡适子之事，皆适孙承之，故祖父卒服斩，与子为父同，此承重之义也。夫祖非无庻子而必以适孙为后，则知所谓正体之重，庻子不得传之矣，庻子不得传重，则为防主者，非适孙而谁？庻子何以不得传重也，小记曰：庻子不为长子斩，不继祖与祢故也。注云：尊先祖之正体，不二其统也，大传曰：庻子不祭，明其宗也，观此则庻子不得传重可知矣。不得传重而得为防主乎？使庻子而可为防主，则适孙可无承重矣，使适孙而不为防主，则所谓承重者为何矣？今天下防礼废壊独适孙承重，律令着之，通俗行之，稍见古人为后之义于此而更忽之，则古意亡矣，士君子之所深忧也，曰：适孙为主，庻子反无所事乎？曰：非也，防主者防礼，所谓主人也。庻子者防礼所谓众主人也，古礼唯擗踊哭泣，衰麻苴绖，众主人所同而拜宾，送宾及祝辞之称，与凡成礼，于防中者，主人所独，今世居防仪节，大异古，初，子孙不分适庻槩施而无别，孰谓其无所事也，曰：然则庻子于父防亦各有所重，适孙何以得専主邪？曰：庻子之均其仪节，亦庻子之不欲自异于适耳，谓各有所重，何以庻子先父而死者，其子不为祖承重乎？观此则庻子无所重，而重在适孙也，庻子虽叔父之尊，不得以其为兄子而厌之矣，曰：庶子虽不厌，然居防仪节，适庶既均，适孙之为主者，于何见之曰：势重者难返，欲一旦复古礼于今日，有所不能就，今言今唯祝辞及名刺之，通于外者，先适孙而后庶子，存古意什一，于千百而已矣，曰：如适孙复死，则如之何？曰：今制不有曽，承重者乎？谓之承重；则母问曽，服斩，与孙承重，同服同，则其为防主，亦无不同，次子亦不得而専之也，故次子为防主者，必长子无子，或适孙曽无子，不得已而后为之，乃可耳。古人无子孙者，兄弟主之，无兄弟，族人主之无族，则东西家，前后家或里尹主之，盖防有无，后无无主，圣人尽礼之变，而为之制，若言其常礼，则适子适孙，适曽孙适，孙之为防主，其可得而移易也哉。
适孙承重二
或问：适孙主防之説既然矣其有祖亡于父后，而曽祖尚存，孙承重乎？且否乎？曰：以古礼言之，重为先祖，祭祀之重，曽祖而在重犹在，曽祖之身，然业有曽孙而为曽祖，则既老且衰，重遂有已传，未传之别，何则？古人七十曰老，而传八十齐防之事弗及故，防服，父为长子斩，传曰：正体于上，又乃将所传重也，老而传重，则重在祖身，祖因得立，其长子以为适子，长子而没，即立长孙，以为适孙，如是而祖亡，则祖身之重孙，即承之矣，其或曽祖未传重，则祖在日，犹为曽之，适子而已，未立为适曽孙，逮祖亡而后立，祖无重可传，孙亦无重可承也，然则重有已传，未传之别孙，即有承重，不承重之殊乎？曰：据礼经唯言传重无言，承重者，【为人后者曰受重】，故仪礼于孙主祖，防止曰：父卒，然后为祖后者服斩杂记载防祭祝辞止曰：哀孙皆不言承重，后人制礼，有承重之称，盖以上有传则下有承义，非不当苐，専施之于孙主祖，防则意实未该，何则？重为先祖，祭祀之重，父死子继，岂独非承？今以子死，孙承谓主祖防为承重，是重之义，専指祖防矣，亦知孙为祖后，而服斩乃代其父为防主，非闗承重乎？曰：五服莫重于斩，唯子为父服之，孙为祖本，齐今代父服斩，以为防主，不谓之承重；可乎？曰：吾不谓祖防服斩之，非重第言礼必本于经，承重之称，生于传重，传重之义，由乎主祭，即安得専指孙主祖防而言承重也，曰：先祀之重，虽在曽祖就曽孙言，祖父之祭亦重也得，不谓之承重乎？曰：曽祖尚存，则祖祢无庙，止得祔食于曽之祢，祖祔食则无尸，其祭仅同于厌，而未全乎重，安得遽称承重也，然则孙主祖防宜何，称曰：称之为适孙可也，古人有适子者，无适孙称之为适孙，即知适子之既亡，而孙代为防主矣，且称之为适孙，即知先祀之重在其身，不必更言承重矣，故苟拘于承重之称，则曽祖尚存者，有传重未传，重之别，而孙居祖防者，因有承重，不承重之疑，唯以适孙为称，无论曽祖亡而当服斩，即曽祖存，而亦当服斩，无论曽祖重已传，而当服斩，即曽祖重未传，而亦当服斩，盖服斩者孙代父主防而致其诚而重之，在曽祖者，仍无嫌于身之未承也，不既两全，而无失乎？曰：记谓父不主庻子之防祖而曽之，适子也，则曽祖主其防矣，曽孙虽服斩，岂得主之乎？曰：防礼繁委，非老者能胜，故记云：老者不以筋力为礼，又云七十唯衰麻在身，饮酒食肉，处于内亲防且然，况子防乎？故必孙为主，无疑也。孙既为主，可以齐衰将事乎？故必服斩无疑也。
承重妻从服
晋贺循云：夫为祖，曽祖髙祖后者妻从服，如舅姑，此从防服传，父卒，然后为祖后者服斩之，文而推之也，故家礼及今制，妻为夫党，服图于凡承重，皆云，并从夫服，而世俗承重者，母在则妻，不从其误，实始于虞喜，孔瑚问喜曰：孙为后者，其妻从服，姑止服缌，近轻逺重情实有疑，喜荅以有适子者，无适孙，又若宗子之母在，则不服，宗子娄，推此知孙为后，姑在，妇犹为庶不得传重，传重之服，理当在姑，宋庾蔚之，更推之曰：有适妇，无适孙妇祖服，自以姑为适，由是世俗相沿，姑在，妇不从服，迄于今不变，愚谓宗子母在而族人不服其妻，盖体宗子不死其父之心而尊其所尊，且以妇压于姑，故不为之服，非以重在姑也，夫承重而妻从服，为防礼之，内主也，两者义别，各不相防，内则云：舅没则姑老，冡妇所祭祀宾客，毎事必请于姑，观此，则知宗子母虽存，而凡吉凶内主之重，皆其妻承之，故防服传云，有适子者，无适孙，孙妇亦如之，亦如云者，就适孙而言，无适孙亦无适孙妇也，【此礼主，男子立文，先儒谓有适妇者，无适孙妇，是以妇人为主，非也，妇人从夫】，适子死而立，适孙已娶，即为适孙，妇于其祖之防也母在，则服妇服之，常孙妇主防者则进服妇，为舅姑之服，【古礼，齐衰期家礼，齐衰三年，今制斩衰三年，】各尽其道，并行而不悖，虞喜之言，抑何据？非所据乎？且古来吉凶之礼，率成于夫妇，故国君取夫人之辞曰：请君之玉女与寡人共有敝邑，事宗庙社稷，昏礼父命，子亲迎曰：徃迎尔，相承我宗事，故凡仪礼防祭，称为主人者，皆宗子也，称为主妇者，皆宗子之妻也，此之谓夫妇亲之，安有宗子既娶妻，而母尚主，重之事也哉？贾氏不察于宗子母在，族人不为其妻服援王制，八十，齐防弗及，谓宗子母未七十，母自与祭，不知王制指男子为言，【玩记文可见，】妇人舅没，姑老则固不以年计也。【辅庆源説】蔚之又云：舅没姑老，授祭事于子妇，是既知孙承重者妻承重，已乃其云有适妇，无适孙妇祖服，自以姑为适，何也？如其言，是一孙妇之身主祭，则为适服，祖则为庶，义无一定，若谓虽主祭亦庶也，吾未闻庶孙妇而可以主祭，亦未闻夫既为适孙，而妻不得为适，孙妇者也，故夫父死，母为内主者，唯子幼，未娶者耳，已娶未有不主重者也，【指妻】主重，未有不从服者也，即孙为后妻，主姑存者，重在为主，不论逺近纵姑缌妇服，止得其常，岂近轻逺重之谓乎？若必如虞，説将古礼无曽，妇服者，其夫服斩，而妻吉服以为主，可乎？故曰妇人从夫。
庶子为其母党服
身为庶子，于其生母之党，欲尊而亲之，则嫌于干，适将薄而逺之则疑于贱；母事处，两难据经，斯得仪礼防服传子为母党之服，小功缌麻，章明着之【，为外祖父母，从母，小功为舅，舅之子从母，昆弟缌麻，】即妾子，为君母党之服，【妾子谓适母曰：君母】小功，缌麻章亦明着之【，为君母之父母，从母小功，君母之昆弟缌，】独不见妾子为其生母党之服，唯防服记有曰：庶子为父后者为其外祖父母【句，】从母【句，】舅【句】无服，【此指生母之党，】不为后，如邦人【，不为父后则服与？凡庶子无异，】愚反复思之，乃知古者妾子于生母之党，一如适子之于母党无异称，无异服也，古者妾不得体君，【失尊妾卑，不得为一体，】于私家，得遂【于父母家得行其服】，故防服传，公妾以及士妾，为其父母期，大夫之妾，为世父母，叔父母，姑姊妹大功【传曰：妾自服其私亲也，郑注非当从旧説】而记又言：凡妾为私兄弟，如邦人【言与凡女子嫁者，为其兄弟者同】，是妾得服其私亲也，妾既得服其私亲，则其子从母而服其私亲，不亦宜乎？然其为父后，而于外祖父母，从母，舅，无服则何也？古人于子无问众寡，以一人为后，妾子而立为父后，则与尊者为一体，不敢服其私亲，此无论于生母党无服，即为其生母，父在服期，父卒三年者，亦降而止于缌也，【见缌麻，章妾子为生母，父在服期，父卒，三年不见于经，此于齐衰三年，章慈母如母，推而见之也，慈母如母，条传曰：妾子之无母者，父命妾之无子者，以为子生养之，终其身死则防之，三年，如母妾子，子于他妾者，服且如此，况生母乎？防服不着之者，以齐衰三年，父卒，则为母齐衰期年，父在为母内包之也，唯大夫之庶子为生母大功，传曰：大夫之庶子从乎？大夫而降也，公子为其母练冠麻，麻衣縓縁既葬除之，传曰：君之所不服，子亦不敢服也。】呜乎！古人之于妾子，以其分虽异，而情则同，故于其服母党也，正传虽略其文而后记，则明其制，盖使之得为服者，所以厚私恩，使之不得为服者，所以尊先统仁之至，义之尽也，乃或者疑于所谓外祖父母，从母舅者，即君母之党，不知君母之党，大传所谓徒从也，【言非亲属空，从彼而服之也，】小记曰：徒从者，所从亡则已，故防服传曰：君母在，不敢不从服，君母不在，则不服，此即为后者亦然，故小记又曰：为君母后者，【即为父后者，】君母卒，则不为君母之党服，若夫生母之党，则属从也，【骨肉连属，以为亲故从之。而服】小记曰：属从者，所从虽没也，服【母死，子犹服母党，】唯为父后，则不问母之存否，业承先统，不得更顾其私恩，故不为之服，果若所疑，彼妾子于君母之父母，从母已见于小功于君，母之昆弟，已见于缌麻，此又奚复赘言不为后，如邦人也哉！要知古人之妾不同，有有私家者，有无私家者，曲礼所谓大夫之侄娣，士之长妾，此有家者也，所谓买妾不知其姓，此无家者也，芜家者已矣，有家者，未有不为之服也。所以然者，天下无无父之人，天下亦无无母之人也，家礼，八母服图云，庶子为父后者为其母缌，为其母之父母兄弟姊妹无服，盖本仪礼而文义，更明苐，不言不为后，如邦人，然可因之而想见今制，唯妾子服母三年，妾为其母服期，而无妾母党之服，其有私亲者，视之如仆等，呜呼！妾母之私家，自适子异，视之可也，身为妾子，而亦异视之，其何以慰母心哉。
乡饮酒礼席次
古今异宜，先王之礼，存于今者盖寡，独乡饮酒礼，郡邑尚嵗行之忆予，弱冠，时偕兄正符公择弟允诚，季野兄子言观礼于郡庠，见悬图一轴，书宾主位次，其设席如其图，大宾之席，【大宾仪礼曰：宾】在西北，而向东南二宾之席，【二宾仪礼？曰：介】在西南，而向东北郡守，为主人席于东南，而向宾郡丞而下为僎，【仪礼曰：遵】丞席东北向，二宾通判，推官席东而西向，三宾之席，在堂西【，三宾仪礼，亦曰众宾】，予窃心异之，谓古人有忧者侧席而坐，乡饮酒嘉礼也，胡为其侧席也孔子平居席不正，不坐乡饮酒礼，席也，胡为其不正也，问之相礼者，则曰此见于乡饮酒义，古礼实然时，予于礼未深，攷虽心疑之，亦姑信之，年来纂集礼説取乡饮酒义详思之，始晓然曰：前章云，坐宾于西北，而坐介于西南，主人坐于东南，而坐僎于东北者，言其方也。后章云：宾必南乡，介必东乡，主人坐于东方者，言其乡也，后人行礼，信其前而遗其后，遂定为侧坐，相向垂为令典，郡；县，诸司以吏治为急，于此无过，遵行故事，孰为审察其非，其相礼执事之人，类皆庸碌无知，岂能深究行之既乆羣视为礼之固然，至有忘乎？今之失而反致疑于经者，如郝仲舆，邃于经学，其于宾必南乡，介必东乡云，此坐位与前异，则亦以前文为侧坐矣。呜呼！不察经文而致，今之失不可也，因今之失而致疑于经，益不可也。仪礼乡饮酒篇云：乃席宾主人，介，众宾之位，皆不属焉，不详其方，与乡，故乡饮酒，义特明之，然仪礼献宾，时云：宾升席，自西方记云：主人介升席自北方，降自南方，则其席之正，而宾南乡介东乡，主人西乡，皆可得而推之矣，郑注仪礼云：宾席牖前，南面，主人席阼阶上，西面，介席西阶上，东面，众宾席于宾席之西，是四面之坐，礼经固明，注家未失也。又，郑云：今郡国十月行此饮酒礼，则汉时亦非侧坐也，张子云：坐位，宾主不相对，礼不主于敬，主欲以尊贤也，若相对，即主于敬主矣，斯言深得布席之义，自余诸家，亦无解为相，乡者独方氏云：宾面东南，介面东北，主人面西北，僎面西南，岂其因时俗行礼，如此而为是言乎？考明防典，洪武十六年颁行图式，实与经注同，至二十二年更定，则如方氏説其非礼不正，举世莫知，盖已久矣，或曰：古之时谋，宾介也，以齿徳今率贵富人耳，古之时献酬交错，三揖百拜，今皆略矣，不责其大而责其席次之，末无乃已疎乎？曰：吾亦知此礼之名存而实亡，然吾甚爱其名之犹在也，使其名存实亡，而席次之，设悉更从今俗，如席地之易，为几案，笾，俎之易为陶噐也，吾无责耳矣，乃观其设，则侧乡也，问其由，则曰：自古然也，呜呼！礼随时变，古礼之不行于今何害？吾恶其非古，而托于古，且恐儒者惑于今之失而遂以之释经也，故特为之辨。
学礼质疑卷二