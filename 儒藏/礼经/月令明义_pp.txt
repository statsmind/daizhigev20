钦定四库全书     经部四
月令明义      礼类三【礼记之属】
提要
【臣】等谨案：月令明义四卷，明黄道周撰，道周有易象，正已着録，崇祯十一年，道周官少詹事注礼记五篇以进，此其一也。其説以二至二分四立皆归于中央之土为取，则于洛书之中，五而五气于以分布此嵗功所由成，政事所从出，故作月令气候生合总图，又以月令载昏旦中星，故有十二月，中星图并细载中星，距极逺近度数及寅泰夘大壮十二卦彖，象以为此圣人敷治之原，每一月分为一章，其日星度，则各列原本于前而别列，授时厯新测于后，考尧典中星，与月令不同，故大衍厯议曰：颛顼厯即夏厯汤作殷厯更以十一月甲子合朔冬至为上元，周人因之，距羲和千祀，昏明中星俱差半次，是不韦更考中星，断取近距，然先儒论説大扺推求差分而不追，改经文，至唐明皇始黜，月令旧文更附益时事，名御删定，月令改置礼记第一，故开成石经于昏旦中星，悉改从唐，厯宋景祐二年，仍复旧本，月令而唐月令别行，以其变乱古经不足，垂训故也。道周乃别立经文，曰：孟春之月，日在危，昏中，旦房中，仲春之月，日在东壁，昏参中，旦箕中云：云是又道周自为月令蹈唐人之失，殊为未协，特其所注杂采易象，夏小正逸周书，管子，国语参稽考证于经义，颇有阐发，其胪举史传，亦皆意存规戒，非漫为推衍，禨祥则改经虽谬，而其随事纳诲之忱，固无悖于经义，不妨因人而存其书也，乾隆四十六年十月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
钦定四库全书
月令明义卷首
明 黄道周 撰
图【凡十三】   月令气候生合总图
寅月中星图卯月中星图辰月中星图
巳月中星图午月中星图未月中星图
申月中星图酉月中星图戌月中星图
亥月中星图子月中星图 丑月中星图
月令寅，月昏旦中星图第一，【附星度，距极并易卦爻象】。
月令月昏旦中星图第二
月令辰月昏旦中星图第三
月令巳月昏旦中星图第四
月令午月昏旦中星图第五
月令未月昏旦中星图第六
月令申月昏旦中星图第七
月令酉月昏旦中星图第八
月令戌月昏旦中星图第九
月令亥月昏旦中星图第十
月令子月昏旦中星图第十一
月令丑月昏旦中星图第十二
月令明义卷首
钦定四库全书
月令明义卷一
明 黄道周 撰
孟春章第一
孟春之月，日在营室，昏参中，旦尾中，【旧歴不用改，从今左】。
【汉初冬至日躔牵牛之首，立春在营室二度，昏九十五度，参初中，旦九十一度，尾十三度中，今去不用者，以汉章帝元和二年，日在斗二十一度，距今一千五百五十四年，赢缩迟疾日躔之移，在箕三度，约平差六十年，合差二十六度，又自元和乙酉，距汉初三百二十年，平差五度，则今歴距汉初通差三十二度，不得以旧歴而蒙新宪明矣，学者习于所闻，遂以前月而守，后令徒劳俯，诵不达仰观，故依今歴更定如左】。
孟春之月日在危昏昴中旦房中
【立春之日，日在虚初，而曰在危何也？举中也，月不举，中气则有后月，淫于前月者矣，立春在于虚，初则雨水，在危六度，日在危六度则昏，昴七度，见于南方，孟夏之中气也，旦房一度见于南方，孟冬之中气也，柳八九度，见于东方，轩辕之垣西，东平望，有周之分野在焉，故举一中而四时之中举见焉，天子之所治也，天子所治而四方为则，诗曰：有觉徳行四国顺之】。
其日甲乙，其帝太皥，其神勾芒，其鳞，其音，律中太蔟，其数八，其味酸，其羶其祀，戸先脾。
【月不称寅，而日称甲乙，何也？月从日者也日徳所主而月，辅之甲乙之王四十八日，郑元曰：物皆解甲，自抽轧也，太皥亦称伏羲勾芒，亦谓少皥之子重也，刘安曰：东方之帝，太皥，其佐勾芒，执规而治春，白虎通曰：芒之为言，萌物始生也，是则不谓少皥之子重也，鳞者，水之子鳞鳞，然者羽之子三分四十八益一而生，之数六十四，太蔟之律，八寸，其数七十有二八八之谓，九八之谓太蔟，皆木之成数也。先王之所贵，是者何也？谓物之成也，则必数其所生，所以敎孝也，万物皆生于寅，凑地而出，若物之聚族也，聚之多则，或思损之矣，君子思其不可损者，以之居身，思其可损者，以之娶妻，生子，故林钟益一而生太蔟，太蔟之事，林钟，如孝子之于慈母也，是天地之长子，故长之酸，羶者仁人之味也，君子闻其气以逮下防物，敬礼贤思其祖妣，戸者少阳之门也，脾脏之尊者也，祭之先脾，或以敎养也？曰：是肝王矣，饮食酸羶，无伤其藏，葢自是世多仁人也，】。
东风解冻蛰始振鱼上氷獭祭鱼鸿雁来
【周时训曰：立春之日，东风解冻，又五日蛰振，又五日，鱼上氷风不解冻，号令不行，蛰不振，阴干阳，鱼不上氷介冑，私藏雨水之日，獭祭鱼五日鸿雁来又五日，草木萌动，獭不祭鱼，国多盗贼，鸿雁不来逺人不服草木不萌动，蔬果不熟，夏小正曰：獭祭鱼谓之献，献非其类也。小人之渔民也，始亦尝献之乆而后饫之矣，于是蛰则犹未振也，见鱼雁，而以为振焉，则亦可矣。古之治耒者，不先蛰】。
天子居青阳左个，乘鸾路，驾仓龙，载青旂，衣青衣服仓玉，食麦与羊，其器疏以达。
【东堂北偏谓之左个，何也？从中东乡望而取之也。鸾辂，有虞氏之车也，周礼，朝祀戎猎车服，各以其事不以四时为异，郑元曰：是非周制也，葢取于殷时而有变焉，夫殷之明堂，则亦莫之考也。春宜麦麦，宜羊则犹酸，羶之余也，天子不贵异，味节于时，畜以安其性，或曰，兑金畜也，春而食羊，去其所胜，则是反用之也，君子谓其导阳焉耳。疏以达，则亦导而之阳也，】。
是月也，以立春，先立春三日，太史谒之天子曰：某日立春盛徳在木天子乃斋，立春之日，天子亲帅三公，九卿，诸侯，大夫以迎春于东郊，还反，赏公卿诸侯大夫于朝，命相布徳和令行庆施惠，下及兆民，庆赐遂行，毋有不当，【是非郊祀也，而与郊祀同礼者，天子率百辟，亲御出则致斋，还而颁赉是也。致斋三日，则有杀还，赏及兆民，则未有杀也，一歳迎气凡四出郊，颁赉逮下，而国不绌，何也？古之天子以国为国，以天下为天下九式之用，各有经节取于惟正，百官治事，礼乐之外，无复縻费，故其用之不勤，应者不烦，又以是赏罚必当，故人无幸，心下不怠，事敬而将之，服而安之，虽数可继也，天下之大耗，莫大于赏者，不当防可滥市行之，一时而后不可继，则府藏空竭，而窃攘滋起，管夷吾曰：国有徳义未明于朝者，不可加于尊位，功能未见于国者，不可授以重禄，临事不信于民者，不可使任大官，故徳厚而位卑，谓之过徳薄而位尊，谓之失，宁过于君子，毋失于小人，过于君子，其怨浅失于小人，其祸深，故有徳义未明而处尊位，则良臣不进，有功能未见而受重禄，则劳臣不劝，有临事不信，而任大官，则才臣不用，三者当则下不敢求，三者不当，则邪臣上逼，而便辟制威，如此，则明塞于上，治壅于下，正道捐弃而邪？事日长矣，又曰大徳不至仁不可授国柄，见贤不能让，不可与尊位，与此章布徳和令意思极恊，夏，殷以来，赏罚先后，其义犹有存者，】。
乃命太史，守典奉法，司天日月星辰之行，宿离不贷，毋失经纪，以初为常。
【周礼布和于象魏，守典奉法，亦读法也，司天颁朔，以初为常亦夏道也，今之颁朔，先以子月豫之至也，是葢已豫焉，又为勅，其经纪】。
是月也天子以元日祈谷于上帝
【是亦非郊祀也，而与郊祀同礼者，其用元日是也。春日甲乙，则亦未知其果上辛也，郊特牲曰：郊之用辛，周之始郊，日以至是，非始郊也，武王克商，在殷十二月辛酉朔，四日甲子，昧清明，于是长至，则是周之元日也，在甲子之前四日矣，鲁之用上辛也，孟献子曰：郊祀后稷，以祈农事也，是故啓蛰而郊，郊而后耕，未知其果天子之礼也。天子之于元，春则再有事焉矣？】。
乃择元辰，天子亲载耒耜，措之于参保介之御间，帅三公，九卿，诸侯，大夫，躬耕帝籍，天子三推，三公五推，卿诸侯九推，反，执爵于太寝，三公，九卿，诸侯，大夫皆御，命曰劳酒。
【元日不卜也，择元日，则犹卜之也，或曰：日娵訾在亥，则从亥也，保介副农师者也，周颂曰：嗟嗟保介，参保介而御耕牛，措于其间，敬之至也，谓上帝明赐籍民之力而敬之，不敢不至，躬耕躬推，反而执爵，则是躬执之也，耕之劳不至于士，执爵之下，至于大夫，是皆周礼也，周宣王乆在位既倦勤，不籍千，虢文公諌曰：不可，民之大事，在农上帝之粢盛，于是乎出，民之蕃庶，于是乎生，事之供给，于是乎在，和恊辑睦，于是乎兴，财用蕃殖，于是乎始敦，厐纯固于是乎成，是故稷为大官王事，惟农是务，无敢求利于官，以干农功，三时务农，而一时讲武，故征则有威，守则有财，享祀时至，而布施优也，是以能媚于神，而和于民，如虢文公，可谓守典者矣，】。
【汉文帝二年春正月，诏曰：农，天下之本，民所恃以生也，今民或不务本而事末，故生不遂，其开籍田，朕亲率之耕，以给宗庙粢盛，其赐民今年租之半，民谪作县官及贷种食未入，入未备者皆免，如汉文帝可谓知本者矣，】。
是月也，天气下降，地气上腾，天地和同，草木萌动，王命布农事，命田舍东郊，皆修封疆，审端径术，善相丘陵阪险原，湿土地所宜，五谷所殖，以敎道，民必躬亲之，田事既饬，先定凖直，民乃不惑。
【田畯，舍于东郊，从气而居也，每歳审端使民不争也，司空时地利，司徒别五地十有二土，以阜民居其亲，布农事则田畯，职也，地不中于绳墨，则漆林柘材兴焉，丘陵险阪，则阸塞牢潴成焉，原隰，可垦则阡陌，畎成焉，三易再易之田，定其凖直，则民志平焉，易曰：地中有水，师，君子以容民畜众，修封疆，审端径术，善相丘陵阪险原隰，此三者，先王寓兵之要道也。】。
【汉文帝十二年春，又诏曰：道民之路，在于务本，朕亲率天下农，十年于今，而野不加辟，歳一不登，民有饥色，是从事尚寡，而吏未加务也，吾诏书数下，歳劝民种树，而功未兴，是吏奉吾诏不勤而劝民不明也，且吾农民甚苦，而吏莫之省，将何以劝焉？其赐民今年田租之半，十三年，又诏曰：农，天下之本，务莫大焉，今勤身从事而有租税之赋，是为本末者无以异也。于劝农之道未备，其除田租税，赐天下鳏寡布帛，絮各有数，又后元年诏曰：间者数年比不登，又有水旱疾疫之灾，朕甚忧之。愚而不明，未逹其咎，意者朕之政有所失，而行有过与？乃天道有不顺，地利或不得，人事多失和，鬼神废不享与？何以致此？将百官之奉养或费，无用之事，或多与何？民食之寡乏也？夫度田非益寡，计民末加益，以口量地，其于古犹有余，而食之甚不足者，其咎安在？无乃百姓之从事于末以害农者蕃，为酒醪，以糜谷者多，六畜之食焉者众与？细大之义，吾未得其中，其与丞相，列侯，吏二千石，博士议，诸有可以佐百姓者，率意逺思无有所隠，臣按：文帝时称极治，粟红贯朽，犹云歳一不登，民有饥色，是以当时一意，务本抑末，市籍之家，称为最贱，至武帝时，擿发七科，犹以三世有市籍者，分为三等，然自是兵之妨农，百倍于商，又无论酒醪之糜，谷六畜之众食矣，军兴而后始竞言屯，大率行之未有实效，施于今日，惟以经理沟浍，修审阪险，原隰为本，未宜遽以租入为先，俟其陇，既成，三事就绪，然后徴之虽十年减半可也，何承矩告，宋太宗云：臣防侍先臣闗南征行熟知北边道路，川原之势，若于顺安寨，西易河浦口，引水东注至海，东西三百余里，南北五十七里，滋其陂泽，可以筑隄，贮水为屯田，以资要害，免蕃骑奔轶，俟朞歳间塘注闗南诸泊淀，播作稻田，其沿边州军，地临塘水者不烦发兵广戍，収水田以实边，设险固以防塞，春夏课农，秋冬备冦，不失耕耘，不劳师旅，此坐制匈奴之术也，顺安以西至西山，百里以来，无水田处，遣兵戍以练其锐，择将领以汰其冗，省转粟而限戎马，诚万世之利也。嗣后诸臣多言屯田者，然如何承矩所言，则即今京师西道也，古人修理，封疆皆畧于攻战营垒，而严于治地之法，治地严，则险阻阸塞闗梁塘泺川浍，陇之间，于以制敌有余矣，故农事者，先王之首务也，】。
是月也，命乐正入学习舞，乃修祭典，命祀山林川泽，牺牲毋用牝，禁止伐木，毋覆巢，毋杀孩虫，胎夭飞鸟，毋麛毋卵，毋聚大众，毋置城郭，掩骼埋胔。
【入学习舞为将，释菜也，又以导阴阳之和，山林川泽，百物之所生也，大祀皆不用牝，庶祀用之，于是广禁焉。聚大众，置城郭，则游民长而农时失破，胎毁卵则鳯鸟不至，路多胔骼，则仁人不入】。
是月也，不可以称兵，称兵必天殃，兵戎不起，不可从我始，毋变天之道，毋絶地之理毋乱人之纪。
【是泰月也，泰之上六，城复于隍，勿用师，自邑告命，贞吝，月令皆取之矣，天道贵阳，地理尚柔，人纪尊仁称兵戎筑城郭，覆巢杀胎，是非大来也，后以财成天地之道，辅相天地之宜，以左右民，则是焉取乎？曰：取诸迎和布徳，一也，祈谷，耕籍二也；修五纪，正宿离，三也。草木萌动，命民布农事，四也；相封疆，定凖直五也；禁伐木覆巢，令掩骼埋胔，六也。汉永和初，窦宪将击匈奴，鲁恭引月令以盛春之月，兴发军役扰，天下以事戎狄，诚非所以垂惠，中国争之，后匈奴虽少挫，而中国罢敝，宪亦自败宋，元祐间程頥为崇政殿説书讲罢未退，上忽起，冯槛折柳頥进曰：方春万物，发生不可无，故折上掷去，色甚不平，诸持异论者以此诋頥頥诸门人力辨其无有，其实此事有之于理，极当诋者未必是，言者未必非也。】。
孟春行夏令，则雨水不时，草木蚤落，国时有恐，行秋令，则其民大疫，猋风暴雨总至，藜莠蓬蒿并兴，行冬令，则水潦为败，雪霜大至，首种不入。
【洪范五纪有王省，惟歳卿士惟月，师尹惟日歳月日，时无易之文，葢谓是也。孟春行夏令，如继长増髙断薄刑决，小罪之类，行秋令，如选士厉兵，抟执断刑，隄防壅塞之类，行冬令，如敛积聚，修鞬闭射御，角力収水泉池泽赋之类，歳月日时，各以其类如周，训所称某日东风解冻，风不解冻，号令不行之类，凢天道人事各有差池，日月薄蚀，差在晷刻，风霆霜雪，差在日夕，人事之应，差在歳月，人君以其差有逺近而省有怠忽，刻期而应，则以为常经，刻期不应，则以为无騐故怠忽日多，敬省日少，值有变常之候，又曰：时令使然，不知其行事实使之，故洪范与月令二书亦相为经纬也，】。
仲春章第二
仲春之月，日在奎，昏弧中，旦建星中，【旧不用，改从左】。
仲春之月日在东壁昏参中旦箕中
【此亦其中气也，分至之中，气见于表晷，日月昼夜，于是取中春分之气正则秋气亦正也，董仲舒曰：天有两和，以成二中，北方之中，不得东方之和，则不能生，葢谓是中也。春分之日，日在壁二度，昏参九度，见于南方，此夏至之星也，旦箕三度见于南方，此冬至之星也，东西相射，卯酉绳直，则翼十七度见于东方，秋分之星官举一正而四正见焉，壁二星，南距极八十度半，翼二十二星，中距极百四度，翼壁相望，为文章礼乐之所从出，文章不明，则东壁失色，礼乐不备，则鸟翮无光，从古以仲春礼聘贤士，考其时候，未有正于今日者也，】。
其日甲乙，其帝太皥，其神勾芒，其虫鳞，其音角，律中夹钟，其数八，其味酸，其臭羶，其祀戸祭先脾。
【夹钟者，夷则益一之所生也，夷则伤矣，三分益一而生夹钟，夹钟之律七寸四分三厘，七毫二丝，其数六十八，去其六分五厘，日月距极南，北寒暑之所进退也，北极出地三十六度，则天中距赤道亦三十六度，象限，九十一度三十分，去三十六，存五十五，为天地变化而行，鬼神之事，于九十一度三十分，中裁二十四分强，余六十七度三十分弱，为夏至日道极髙之候冬至之距南极则亦犹是矣凢卦六十有四，相乘，得四千九十六，以六乘之二万四千五百七十六，以歳法乘之，得六十七歳十分歳之三，故六十七，余三分神明之阙庭也，夹钟律，当其端以量，神明之道，行当三八以进，阴阳之中，故语律，则首黄钟语歳则首太簇语，鬼神变化，必在夹钟，周语曰：武王以癸亥夜，阵未毕而雨，以夷则之上，宫毕之故长，夷则之上宫，葢谓夹钟也。周礼，大司乐，圜钟为宫，黄钟为角，太簇为徴姑洗为羽，奏于圜丘以礼天神，故长圜钟，圜钟即夹钟也，自其夹于应林之中，谓之夹钟，自其长万物，为日月所从出，谓之圜钟，以义推之，大簇之长妇也，太簇克家，夹钟纳妇，而天地之家，道成矣，】。
始雨水桃始华仓庚鸣鹰化为鸠
【二月，始言雨水葢气晚，则是月置闰矣，雨水惊蛰上下之通，所谓法也气筞满一百八十二万六千二百九十五，値于朔交之前，则是月中筞溢于后月而闰生焉，故曰法也。周训曰：惊蛰之日，桃始华，又五日仓庚呜，又五日鹰化为鸠，桃不始华，是为阳否？仓庚不呜，臣不媚主鹰，不化鸠，冦戎数起，夏小正称，正月，鹰则为鸠，鹰也者，则其杀之时也，鸠也者，非其杀之时也，善变而之仁也？曰：则尽其词也，鸠为鹰变而之不仁也；故不尽其词也？曰：化则无不尽之词也，仁人在上，阳气嘘和，则武人变，而君子武人，非乐杀人也，为有使者而后杀人及其化之则不自知也，诗曰：维君子使，媚于天子】。
天子居青阳太庙，乘鸾路，驾仓龙，载青旂，衣青衣服仓玉，食麦与羊，其器疏以达。
【青阳太庙东堂太室也】
是月也，安萌芽养防，少存诸孤，择元日，命民社，命有司，省囹圄，去桎梏，毋肆掠，止讼狱。
【诸孤死事者之后也，民社农社也，郑元曰：元日用甲，甲已皆土也，召诰，戊午，社于新邑，谓国社则用戊也，春事方始，阳气四达，囹圄幽人，梏其肢体，又有陈尸，榜掠之事，君子闻之，必为恻然矣。凢讼狱之兴，始于市井，君子受侮不鬭，闻流言不惧，在丑不争，虽怒不兵，何讼狱之有，古之为市者，立其官，师平其货，直察其犯禁，抟其不物，可片言决也，井里之内，桑芸以时守望相助，保息本俗，聴于族党，闾师为政，原始三物，虽有讼狱，可不烦司虣治之矣，周衰多讼，王孙蘓周公阅陈生，伯舆之徒，日相搆讼，天子不能聴，而使诸侯之卿莅之，是以庶姓羣，而天下多事，易曰：天与水违行，讼，君子以作事谋始，谋始莫如定，志定志，莫如明礼，明礼莫如敎让，敎让则不争，不争则讼狱衰止，讼狱衰止，而后天下可治也，】。
是月也，元鸟至，至之日，以太牢祠于髙禖天子亲往，后妃帅九嫔御，乃礼天子所御，带以弓韣，授以弓矢于髙禖之前。
【髙禖或曰髙辛氏或曰，有俪氏，毛诗传但称郊禖，变媒言禖，尊之也。礼，天子所御，礼有娠者也，弓韣，弓衣也，郑氏曰：礼于髙禖之下，其子必得天材，葢古云然也，】。
是月也日夜分雷乃发声蛰虫咸动啓戸乃出
【至是乃啓蛰何气？或晚者也，气晚则不得云日夜分，日夜分，则不得云乃啓蛰乃啓蛰，北方之气之晚者也，周训曰：春分之日，元鸟至，又五日，雷乃发声，又五日始电，元鸟不至，妇人不燕雷不发声，诸侯玩民不始电君，无威震】。
先雷三日，奋木铎以令兆民曰：雷将发声，有不戒其容止者，生子不备，必有防灾。
【作月令者，其本易乎？是大壮之月也，大壮曰利贞，雷在天上，大壮，君子以非礼弗履，戒其容止，葢言礼也，洊雷震，君子以恐惧修省，则犹是木铎之令也甚矣，圣人之爱民也，甚于父母之爱其子也，】。
日夕分则同度量钧衡石斗甬正权概
【日分而正四器，何也？天地之中气也，中气生于黄钟至夹钟而浃矣，南北日道四十八度中，分二十有四，天地之蓍，筞也，以天地之蓍，筞正天下之权度，度者日也，权者星也，星生黍百黍之重，一铢十二铢为半两，二十四铢为两，四时分度，各得两也，黄钟之量，一；龠，龠容千二黍两龠为合，十合为升，升容二万四千黍，此出于地，故用十也。十六两为斤斤，容三万八千四百黍，此出于天，故两八也。易之法，出于权，故一斤之重三百八十四铢，春秋之法，出于量，故一升所受二万四千，黍四升为豆，四豆为区一区，所受三十八万四千黍，故一区，而当十斤，三十斤为钧，四钧为石，一石之重，四万六千八十铢以四匀之，各得万一千五百二十易，筞之通数也。四区为鬴，所受六百四十，合一百五十三万六千黍，繇是而易象大备，万物多寡之数，举可知也，古之圣人观于斤石区鬴，引而伸之，崇墉比栉，不失毫黍，葢繇是也凢防准晷，其法三等，曰九，曰八，曰：十以天者用九，乐律出焉，以地者用八，易象出焉，以人者用十布帛，财具疆理出焉，黄金方寸而重一斤，黍米十六合，而重一斤，丝帛三丈二尺，而重一斤，天道自然，圣人裁成，知其道者，不敢以铢两毫髪变先王之制度记曰：谨权量，审法度，易曰：后以裁成辅相，以左右民，义着于此也。】。
是月也，耕者少舍，乃修阖扇，寝庙毕备，毋作大事，以妨农之事，是月也，毋竭川泽，毋漉陂池，毋焚山林。
【少舍，则犹未舍也，木阖苇扇，庶人之备也，寝庙士大夫之备也，毋作大事，毋动林薮，葢皆为农事也，】。
天子乃鲜羔开氷先荐寝庙
【鲜郑谓献之讹也。或谓先也先祈谷而后农社，先农社而后髙禖先髙禖而后献羔，先献羔，而后荐鲔义乎？曰：阴阳之序，天人之等也，且谓是未备物，不以寝庙先于天地社稷，则犹家人之义也。申丰曰：古者日在北陆而藏氷西陆，朝觌而出之，其藏氷也，深山穷谷，固阴沍寒，于是乎取之，其出也，朝之禄位，賔食防祭，于是乎用之，其藏之也黒牡秬黍以飨司寒，其出之也，桃弧棘矢，以除其灾，其出入也，时食肉之家，氷皆与焉。大夫命妇防浴用氷祭寒而藏之，献羔而啓之，公始用之，火出而毕赋，言火出毕赋者，周以建已火，昴，朝觌乃始颁氷氷火之剂，天地之大用也，先天春分，而后既济气终思患豫防，先王以虑人之有疾疢，阴阳人事，丛于肉食，肉食而内热，天地之大戒也？曰：二月，火犹未觌，而公用之不已蚤乎？曰：卯者火之所生也，火生而氷剂之，既济之义也。】。
上丁，命乐正习舞释菜，天子乃帅三公，九卿，诸侯，大夫亲往视之，仲丁，又命乐正入学习乐。
【上丁，何也？武成之日也，武王十有三祀，四月丁未，祀于周庙，亦鹑火也，遂祖用之，夏人亦用丁亥，万舞入学，何也？丁壬木也，而生于亥，或曰，夏正之与周训，葢祖月令而出者也，习舞何也？曰：古之为学者，舍礼乐何观矣！春舍菜于先师而合舞，秋颁乐于学宫，而合声皆学也，故入学而先王之道存焉，吴公子札聘鲁，请观周乐，使工为之歌，列国之风及二雅，周颂为之舞，磬濩大夏，春秋，诸侯相燕享皆奏雅，颂及列国诸风，则是全诗皆乐也，史迁言孔子刚诗三百五篇，皆歌之，以合于韶，武雅颂，今乐舞散逸，而全诗俱在惟九夏，诸篇未有确据，不宜以九夏之狐疑，废全诗之该备也，唐虞君臣赓歌两阶，舞羽葢不待郊庙，始用全乐，己创义于朝，序之上矣，今入学舞，吹不可复习，惟当以诗求其次序，或书易进讲之后，稍歌二雅，及诸生班奏列国之风，则三代古学，可以复还，诚不必平，冕而执干戚，翘舞而从迎秋也，云门，咸池，节奏不可复稽，李照周舞节论曰：周乐之音，云门起羽，故一舞在羽属水，其数一，二舞，在角属木，其数三，三舞在宫属土，其数五，咸池起徴故一舞在徴属火，其数二，二舞在商属金，其数四，云门初舞，两手一横以为水，咸池初，舞手足两冲以为火宫，舞两手对，五仰以取阳五，俯以取阴，商舞归于日躔，不越中圈，以象太白之避日，六阳辰之舞，繇子而三进，繇午而三退，六阴辰之舞，繇丑而三进，繇未而三退干进，则戚退戚，进则干退，翟进则籥退籥，进则翟退，如是则六代之乐，犹有依稀可考者，文王世子曰：春夏学干戚，秋冬学羽籥，与春夏合诗书，秋冬合礼乐，意正相通，可以互起也，】。
是月也祀不用牺牲用圭璧更皮币
【开氷献羔髙禖太牢食羔祭脾，何为其废牺牲也，曰：是非大祀也，荐鲔而后备，重用圭璧，轻更皮币，何也？曰：人道以交之，生物未繁，则犹未取于鬼神之藏也，是谓将合乐欤？曰：天地之仁也；用其色不絶其物】。
仲春行秋令，则其国大水，寒气总至，冦戎来征，行冬令，则阳气不胜，麦乃不熟，民多相掠，行夏令，则国乃大旱，暖气蚤来，虫螟为害。
季春章第三
季春之月，日在胃，昏七星中，旦牵牛中，【旧不用，改从左】。
季春之月日在娄昏东井中旦牵牛中
【娄为苑牧牺牲，葢犹取之令也，星取之令，则是令为本也。令取之，星则是星为本也，娄三星，中星距极七十五度半日，在娄六度，则昏角九：度见于东方，瑶光阳门在焉，昏中，东井二十七度，积薪内阶之所直也，旦中牵牛二，三度，天桴列国之端也，古之为分，野者日徳，既入，则星辰治之，先周次楚，次郑郏鄏，所为盛衰也，日躔，殊方都防易治晷影变候，则分野之説不复可定矣。而东井牵牛常居河汉之首尾，娵訾降娄，鲁卫攸分，以是推之，将以去极道近，从王义着河汉，南，北自为阴阳，日月出入，景其山川欤？别为推演，未之能详也，】。
其日甲乙，其帝太皥，其神勾芒，其虫鳞，其音角，律中姑洗，其数八，其味酸，其羶其祀户，祭先脾。
【姑洗者，南吕益一之所生也；律，七寸二分，其数六十四，周语曰：姑洗以修洁百物，考神纳賔白虎通曰：姑者故也。洗，鲜也，物舍故而就鲜明也，或曰：阳气洗物而就姑洁之也，凡卦六十有四，气候七十二，姑洗皆治之，姑洗，上与黄钟涤秽，下与夷则，滙流水徳之正藏也，从南吕所生而与黄钟同治，又皆八之归数也故徳之孝弟者，莫如姑洗也，】。
桐始华田鼠化为鴽虹始见萍始生
【周训曰：清明之日，桐始华，又五日田鼠化为鴽，又五日，虹始见桐，不华歳有大寒，田鼠不化，鴽，国多贪残，虹不见妇人苞乱，谷雨之日，萍始生，又五日鸣鸠拂其羽，又五日戴胜降于桑萍不生，阴气愤盈，鸣鸠不拂羽，国不治兵，戴胜不降，桑政敎不中，夏小正传曰：田鼠化为鴽，鴽防也，变而之善，故尽其辞也，鴽为鼠变而之不善，故不尽其辞也，】。
天子居青阳右个，乘鸾路，驾仓龙，载青旂，衣青衣服仓玉，食麦与羊，其器疏以达。
【青阳右个东堂南偏也】
是月也，天子乃荐鞠衣于先帝，命舟牧覆舟，五覆五反，乃告舟备具于天子焉，天子始乘舟，荐鲔于寝庙，乃为麦祈实。
【鞠衣，黄桑之服，色如鞠尘，象桑叶始生，荐此衣于先帝，示蚕事也，先蚕则不言，帝青帝则不言，先帝祈蚕，则不言荐衣，而此云然者何也？先王之庙，以其配帝，故亦称帝焉。是独非后妃之事乎？曰：后妃则不之庙，明堂也，且未荐鲔于寝庙，则后夫人无事焉，已荐鲔于寝庙，又为麦祈，实何之乎？郑元曰：承寝庙也，是则祈谷皆于上帝祈蚕麦，皆于先王也，或于大稷矣，寝庙之外，左社而右稷，覆舟之五覆五反，何也？告慎也，天子乘舟，着于月令，而薛广徳厉争之，何也？曰广徳则犹通于五覆，五反之义也？曰：是三月，周之仲夏也，仲夏荐鲔，则必取鱼焉，而里革之諌夏滥，何也？曰：非为庙事也，滥渔焉耳。鲁宣公以夏月滥于泗渊，革断其而弃之，曰：古者大寒降，土蛰发，水虞于是乎讲罟，罶取名鱼，登川禽而尝之寝庙，行诸国人助宣气也，鸟兽孕，水虫成，兽虞于是乎禁，罗矠鱼，鼈以为夏槁，助生阜也，鸟兽成，水虫孕，水虞于是乎禁，簏设穽，鄂以实庙庖，畜功用也，且夫山不槎，蘗泽不伐夭，鱼禁鲲鲕，兽长麑，防鸟翼鷇卵，虫舍蚳蝝，蕃庶物也，今鱼方别孕，不敎鱼长，又行网，贪无艺也，公闻之曰：吾过而里革匡我，不亦善乎？是良也，为我得法，使有司藏之，吾无忘谂，师存侍，曰藏，不如置里革于侧之不忘也，】。
是月也，生气方盛，阳气发泄，勾者毕出，萌者尽达，不可以内，天子布徳行惠，命有司发仓廪赐贫穷，振乏絶开府库出币帛，周天下，勉诸侯，聘名士，礼贤者。
【四方贡赋，至歳冬咸献矣，是月，乃出之，顺天宣物，不事积聚，故元春之飨，赉及于羣臣辰月之礼币及于名士，所以养材致贤，亦以会入恊，出广仁和，义无朽蠧之患，有荣怀之庆也，】。
【汉文帝十二年春，诏曰：孝弟天下之大顺，力田为生之本也，三老民之师也，廉吏民之表也，朕甚嘉此二三大夫之行，今万家之县，云无应令，岂实人情？是吏举贤之道未备也，其遣谒者劳赐三老，孝者帛，人五匹，弟力田者二匹，廉吏二百石以上，率百石者三匹，及问民所不便，安以户口率置三老，孝弟，力田常员，令各率其意以导民，是时风俗尚朴，文帝意在务本，未着言名，贤也，武帝时，稍用安车蒲轮，束帛加璧，徴鲁诸儒元朔元年，诏曰：公卿大夫所使，总方畧壹统类广敎化，美风俗也。夫本仁祖义褒徳録贤劝善，刑暴五帝，三王所繇昌也，朕夙兴夜寐，嘉与宇内之士臻于斯路，故旅耆老复孝敬，选豪俊讲文学，稽参政事，祈进民心，深诏执事，兴廉举孝，庶防成风，绍休圣绪，夫十室之邑，必有忠信，三人并行，厥有我师，今或至阖郡不荐一人，是化不下究，而积行之君子壅于上闻也，二千石官长纲纪人伦，将何以佐朕烛幽，隠劝元元崇乡党之训哉？且进贤授上赏，蔽贤蒙显戮，古之道也，其与中二千石，礼官博士议不举者罪，葢当时取士，未有专科，只在辟举贤良方正，孝廉茂才四等，而已建武而后稍増敦朴有道髙节直言之属，行之百年，而士风益竞，澹泊者未必进浮防者未必退，永和中，李固疏曰：臣闻气之清者为神，人之清者为贤，养身者以练神为实，安国者以积贤为道，昔秦欲谋楚，王孙圉设坛西门，陈列名臣，秦使戄然，遂为寝兵，魏文侯师卜子夏，友田子方，轼叚干木，秦人不敢窥兵于西河，此葢积贤人之符也，龙飞初年，聘南阳樊英，江夏黄琼，广汉杨厚，会稽贺纯，筞书嗟叹，是以岩穴，幽人弹冠，振衣，乐欲为用，及闻厚纯等皆以病免归诚，怅然惜之，一日朝会，见诸侍中并皆少年，无一宿儒大臣可顾问者，诚可叹息，自是荐辟之典，亦稍衰矣，凢执政所恶，在人好名，人主所恶，在人沽直，然恶好名，则败名者，进恶沽直，则不直者庸，遯世无闷，委蛇若绌，惟圣人能之，又非救时所尚也，唐宪宗尝御浴堂从容言曰：朕覧前史兴治之主，必有公忠之臣如贞观，开元间未尝不叹息其风采，学士李绛对曰：若欲天下，副陛下之诚，自非陛下躬行之，无繇而致，今以常士之礼，待防俗之贤，九品之资，望超代之器，未有应者也。陛下诚能正身励已，尊道贵徳亲信端士逺弃邪佞尽忠，进直者奬之，希合从谀者，斥之，惟义所比，不论亲疎，惟仁是行，不论贵贱，则贤哲慕义，英彦赴响何逺之有葢人臣好名沽直，诚可痛恶，然自古不禁名直之路，惟明主审其趣舍耳】。
是月也，命司空曰：时雨将降，下水上腾，循行国邑，周视原野，修利隄防，道达沟渎，开通道路，毋有障塞，田猎，罘罗网毕翳，餧兽之药，毋出九门。
【九门路门，应门，雉门，库门，臯门城门，近郊门逺郊门关门葢自禁近左右至郊圻，百姓咸体主徳不射猎鸟兽，伤害百谷】。
是月也，命野虞，毋伐桑柘，鸣鸠拂其羽戴胜降于桑具，曲植籧筐，后妃斋戒，亲东乡躬桑，禁妇女毋观，省妇使，以劝蚕事，蚕事既登，分茧称丝效功，以共郊庙之服，毋有敢惰。
【王后采桑，东乡正事，敬之至也，祭义云卜三宫之夫人也，妇之吉者，使蚕大昕之朝，奉种浴于川，大昕者三月之朔也，周礼，内宰以仲春率命妇躬桑浴种，此言大昕，郑氏疑再浴蚕，王后乃涖之也，蚕事既登，则是歳单献茧，三缫之事，辰月以后也，而云是月者，蚕歳有蚤晚，葢尽是月矣，妇女容观，王后所难禁也，曰：省妇使，使其有事，有事则不思，故歳成而内治，正也】。
是月也，命工师，令百工审五库之量，金铁，皮革觔角，齿羽箭干，脂胶丹漆，毋或不良，百工咸理，监工日号，毋悖于时，毋或作为淫巧，以荡上心。
【工师，司空之属官，五库之量，金铁一量，皮革觔一量，角齿一量，羽箭干一量，脂胶丹漆一量，蒸湿且至，金炭变气，量而省之，无有不时，考工记云：弓人春液角，夏治觔，秋合三材，冬定体三材者，胶漆丝也，又云：材美工巧，然而不良则不时，是其类也。大官五库，百物咸毕，习乆易翫则淫巧间作，舜作漆器，諌者七十余人，故古之圣王，不贵异物，近之明主，不阅左藏】。
是月之末，择吉日，大合乐，天子乃帅三公，九卿，诸侯，大夫亲往视之。
【古之为乐者，通于精防之道阴阳之理，言中于诗，行中于礼舞容，进退干戚，远近中于鬼神之情状，故以祀天神，而天神降，礼地祗而地祗出也，先月凢再习舞，至是月乃合，而天子亲涖之，以助阳达物，明功考徳以风化天下，亦云选士也，周礼大司乐以六徳敎胄子曰：中和秪庸，孝友以乐舞，敎国子曰：云门大卷，大咸，大韶，大夏，大濩，大武乃分乐而序之以祭，以享以祀，乃奏黄钟，歌大吕，舞云门，以祀天神，乃奏太簇，歌应钟，舞咸池，以祭地祗，乃奏姑洗，歌南吕，舞大韶，以祀四望，乃奏蕤宾，歌函钟，舞大夏，以祭山川，乃奏夷则，歌仲吕，舞大濩，以享先妣，乃奏无射，歌夹钟，舞大武，以享先祖凢六乐者一变而致羽物及川泽之祗，再变而致臝物及山林之祗，三变而致鳞物及丘陵之只四变而致毛物及坟衍之祗，五变而致介物及土祗，六变而致象物及天神，又曰：乐圜钟为宫，黄钟为角，太簇为徴姑洗为羽，靁鼓靁鼗，孤竹之管，云和之琴瑟，云门之舞，冬至日奏于圜丘乐六变，则天神皆降，可得而礼矣。函钟为宫，太簇为角，姑洗为徴南吕为羽，灵鼓，灵鼗，孙竹之管，空桑之琴瑟，咸池之舞，夏至日，奏于方泽，乐八变，则地祗皆出，可得而礼矣。黄钟为宫，大吕为角，太簇为徴应钟为羽路，鼔路鼗阴竹之管，龙门之琴瑟，九徳之歌九韶之舞，奏于九庙之中，乐九变，则人鬼可得而礼矣。凢帝王之制，作圣贤之心，思无有精于乐者，故敎胄子，国子必合乐而观之，既舍乐而又试之于射宫，其容体比于礼，其节比于乐，其中多者得与于祭，不然，不得与于祭，凡诸侯贡士，与士之与祭多寡以为庆让，故其取士精而功化盛也，今比士棘闱，叩其心声，观其积学，以洙泗之菁华，代云咸之律吕，虽未能降神，出祗而七变，九变精神所吹，亦云茂矣，但去古日逺淫雅不分，求之太慢，应之太贱，声容愈繁，而麟鳯不至，责在司敎者，不在法制也，郑元云：大合乐之礼已亡，今天子以大射，郡国以乡射礼代之，葢在汉时犹有射礼，今射礼又亡，以经义代之，古今异制，不相袭也，要归于比徳，正容中，律中度，有合于作者之意，则古今一矣，】。
是月也，乃合累牛腾马，游牝于牧，牺牲驹犊，举书其数，命国难，九门磔攘，以毕春气。
【磔攘，以毕春气，何毕之也？曰：是辰月五阳之卦也，夬卦也，夬者决也，决而毕之，君子道长，小人道消也，牛马累腾，犬豕以风，俊民恶之，故为夬以毕之，犬生以三月物之慝阳者也，彘四月而生物之慝，阴者也。磔犬豕，以攘阴阳之慝，所以贱物而贵人也，或曰：日在于胃，胃有大陵，积尸焉，仲秋，季冬则固不在大陵，积尸也，而亦称难，何也？或曰仲秋，则在于氐，氐为病根，季冬葢送歳也若是则无恶于陵，尸也凢时令乖舛，半繇于气防不出于星辰，今辰月已不次于大陵，酉月亦不会于天，根而温风时至，燠气未除，尚有蒸之为厉者，吴澄曰：难者聚众剧，以盛喜乐，使人和气充盈，以胜天地之乖戾，其实不然者，人之疾病生于逸豫，故豫有贞疾焉，大寒，大暑疴慝鲜少，是惟温燠，邪入于虚，春肝秋肺，慝实就之，邪中于肝而生怪夣，或见异物，彼此相播，去其内热而疾可已也，先王作为磔攘，以平其意，又跳荡之，使长防奔走，以毕春事，使民皆知其生于劳顿，而死于逸豫，故命之曰难难者，敬畏而除之也，是则夬之施禄及下居徳则忌焉取之乎？曰：取之发仓廪赐穷，振乏一也，勉诸侯，聘礼贤者，二也；周原野，通障塞，三也；劝农桑，审百工，四也；合乐，选士五也，蕃育畜产，六也。以是六者决五阳之滞而后隂慝不伏民，得敬慎以成其业，是亦鬼神之事也，】。
季春行冬令，则寒气时发，草木皆肃，国有大恐，行夏令，则民多疾疫，时雨不降，山陵不收，行秋令，则天多沈阴，淫雨蚤降，兵革并起。
【管夷吾曰：东方曰星，其时曰春，其气曰风，风生木与骨其徳喜赢而发出节其事，号令修除神位，谨祷币，更宗阳治隄防，耕耘树艺，正津梁，修沟渎，甃屋行水，解怨赦罪，通四方，然则柔风甘雨乃至，百姓乃夀百虫乃蕃，此谓星徳星者掌发为五者，行冬政则凋，行秋政则霜，行夏政则郤，故春三月以甲乙之日发五政，一曰论防，孤舍有罪，二曰赋爵列，授禄位，三曰修沟渎，复亡人，四曰端险阻，修封疆，正阡陌，五曰无杀麑，防无搴华絶芋五政苟时，春雨乃来】。
【又曰：日至睹甲子木行御。天子出令，命左右士师内御，总别列爵，论贤不肖，士吏赋秘，赐赏于四境之内，发故粟以田数出国，衡顺山川，禁民斩木，所以爱草木也，然则氷解而冻释，草木区萌，赎蛰虫卵菱，春辟勿时，苖足本不疠雏鷇，不天麑防母，速无伤，襁褓时则不凋，七十二日而毕，睹甲子木行御。天子不赋不赏赐，而大斩伐伤，必有内殃，】。
月令明义卷一
钦定四库全书
月令明义卷二
明 黄道周 撰
孟夏章第四
孟夏之月，日在毕，昏翼中，旦女中，【旧歴不用改，从今左】。
孟夏之月日在昴昏七星中旦危中
【四孟之月，宜纪节气，此亦中气也。立夏之日，日在胃八度，昏柳八度中，旦虚初度，中昏柳，则孟秋之中，气旦虚则孟春之中气也，小满在昴七度，昏张三度，天庙中，旦危六度，中；昴，髦，头也，昴七星西南星距极七十度，北六星曰卷舌，天子视其曲直，以察谗佞，贤士将登，则谗佞间作，曲而暗，则贤士得理，于时房一度见于东方，房为天驷，亦夏官司马之所治也，钩钤鞬闭，夹持其间，钤鞬不移，则明堂安宁】。
其日丙丁，其帝炎帝，其神祝融，其虫羽，其音徴律中中吕，其数七，其味苦，其臭焦，其祀灶，祭先肺。
【万物相见于离，丙丁着明之义也。炎帝为大庭氏，神农也，颛顼氏有子曰黎，为祝融，或曰，亦就于髙明也羽者鸟隼之属，木成而翔，叶也徴数五十四，宫声，三分损一之所生也乐记曰徴乱则哀其事，勤言其音属事也，仲吕律长六寸六分六厘，六毫六丝，六忽其数六十，故谓之已阳之所以止阴之所以始也，周语曰：仲吕以宣中气，亦谓之小吕，吕者，如人自相语也，金生其中，物莫之知，至南吕而着矣，至大吕，而大三吕者皆金也，六乐皆歌之，以应三钟，故谓之吕，古之为律者，至仲律而止矣，京房又益以四十八律，故六十律而声音之数备也，七者火之所成也，焦苦者，礼节之气也，君子闻其气以繁而能清，促而能舒，劳而能安，苦而能甘，祀灶，从火之义也。祭之先肺，曰：是火王矣，饮食焦苦，勿伤心系，故其夏气不鬰秋气宣利也】。
蝼蝈鸣蚯蚓出王生苦菜秀
【王生夏小正曰：王萯秀，或曰王萯，萆挈也，生田中，色赤，感火气而生，苦菜味苦，感火味而成周训曰：立夏之日，蝼蝈鸣，又五日，蚯蚓出，又五日，王生蝼蝈，不鸣水潦，淫漫蚯蚓，不出嬖夺，后王不生，困于百姓，小满之日，苦菜秀，又五日靡草死，又五日，小暑至苦菜不秀，贤人潜伏，靡草不死，国纵盗贼，小暑不至，是谓隂慝】。
天子居明堂左个，乘朱辂，驾赤駵，载赤旂，衣朱衣服赤玉，食菽与鸡，其器髙以粗。
【明堂左个，南堂东偏也，古者天子纯朱诸侯黄朱，麦菽羊鸡，皆以养阳也；春夏养阳，秋冬养阴，器用髙粗象物壮也，】。
是月也，以立夏，先立夏三日，太史谒之天子曰：某日立夏盛徳在火，天子乃斋，立夏之日，天子亲帅三公，九卿，大夫以迎夏于南郊，还反行赏，封诸侯，庆赐遂行，无不欣悦。
【迎夏南郊，致火徳也气已至矣，又亲帅公卿迎致者，何也？示民不疑也。爵赏非以悦人也，无有不当，则天下欣悦，异文而同情也，郑元曰：古者于禘发爵赐服，顺阳义也，于尝出田邑，发秋政顺隂义也今以禘月封诸侯，似为失之，然据祭统言，发爵赐服，虽不出田邑，亦可称封矣，葢诸侯以上，日助祭于郊庙，至是还国，而庆让皆行，言庆不言让者，为迎夏也，封犹赐也，山川土田，掌在故府，虽有兴王，不敢以畀列辟，周室之衰，则自平王以岐雍，赏秦阳樊，温，原，攅茅赏晋始也，原为王守而晋文攻之，攻以示信，则何信之？有晋人之覇，则自文公归而赏从行者始也，文公之赏，从行者曰：夫道，我以仁义，防我以徳惠者受上赏，辅我以行，卒以成立，受次赏，矢石之难，汗马之劳，受次赏，若以力事我而补吾缺，又其次矣；古今赏法，以仁义徳惠重于汗马者，独晋文公耳，管夷吾曰：乘夏方长，审治刑赏，必明经纪断事，以理虚气，平心乃去，喜怒，若倍法弃令而行怒喜，祸乱乃殆，故曰：喜无以赏，怒无以杀，喜以赏，怒以杀，怨乃起，令乃废，骤令不行，民心乃外，外之有徒，祸乃始芽，众之所忿，寡不能图，管子之意，以长夏火徳属怒，故为平虚以持之，人主平其喜怒，则天下无不欣悦，古今治法，皆以赏罚并言，惟月令详于庆赏而畧于刑威秋令云：斩刈必当，亦不过一言而已，葢盛世之遗文，仁主之要务也，】。
命太尉赞桀俊，遂贤良，举长大，行爵出禄，必当其位，【郑元以太尉，秦官，疑月令为吕秦作也，或三代，时有其官，汉袭用之，不必秦耳，春令称命相布徳不必云丞相也，秦草创，不数载张，陈尝称太尉，汉虽杂用，或有渊源如髙祖初年令大谒者章下议，天子所服，相国何？御史大夫昌将军陵太子太傅，通等议，天子所服，春夏秋冬，当法天地，顺四时，以治国家，顺是以下，王侯有土之君，及兆民皆如是，是以身无祸，殃年夀永久此奉宗庙安天之大礼也，于是条上命谒者赵尧举春，李舜举夏倪汤举秋，贡禹举冬，人各职一时条，天子居处服用之节，与所宜行之，令以闻，是事虽近于俳优，而义实本于周礼，今周礼中官仪虽别，而四时之官未改也，纬书称舜为太尉，天文，有星名谒者，考其繇来，皆非一端，今不滞其节目，而稽其纲领，要以此时造士，适于大司马，行爵出禄，必当其位，是即周官之法，今太宰所以掌治天官，所以叙正率繇此也，行爵出禄，不当其位，则忿怒竞起，夏气乘之，为厉于天下，汉阳，嘉间歳有灾旱，黄琼防曰：间者卦位错缪，寒燠相干，宜开石室，案河洛，命史官条上灾异，又使近臣儒者，参考政事，数见公卿，考察得失，诸无功徳者悉聴自引，黜又云：昔鲁僖遇旱，以六事自让，躬节俭，闭女谒，放谗佞者十三人，诛税民受赂者九人，退舍南郊，天立大雨，其意亦与月令相发，月令每言庆赏，不言诛罚，每言举贤遂良不言，逐谗放佞，其意只存于礼乐，农桑寛慈惠下，故贾逵蔡邕定以为周公所作，不以官仪，疑其秦书也，其日躔，中星起于牵牛，或张苍叔孙通之徒稍有条饰，采于春秋，未可知耳，】。
是月也，继长増髙毋有壊坠毋起土功，毋发大众，毋伐大树，是月也，天子始絺，命野虞出行田，原为天子，劳农劝民，毋或失时，命司徒循行县鄙，命农勉作，毋休于都【，郑氏曰：继长増髙谓草木蕃庑，非人工也，先命野虞董以司徒重其事也，周礼载师，闾师司徒之属，或亦称司徒通官也，月令之义，以农时为本，文，景之间，最重其事，景帝二年夏四月，诏曰：雕文刻镂，伤农事者也；锦绣纂组，害女红者也，农事伤则饥之本也；女红害则寒之原也；饥寒并至而能无为非者寡矣，朕亲耕，后亲桑，以奉宗庙粢盛，祭服，为天下先，不受献，减大官，省繇赋，欲天下务农蚕，素有积蓄，以备灾害，彊无攘弱，众无暴寡，老耆以夀终防孤得遂长，今歳或不登，民食颇寡，其咎安在？或诈伪为吏，吏以货赂为市，渔夺百姓，侵牟万民，县丞，长吏也，奸法与盗盗，甚无谓也。其令二千石各修其职，不事官职，耗乱者，丞相以闻，请其罪，布告天下，使明知朕意，后元三年，又诏曰：农，天下之本也，黄金珠玉，饥不可食，寒不可衣，以为币用，不识其终始，间或歳不登意为本者众，农民寡也，其令郡国悉劝农桑，益种树，可得衣食物，吏发民若取庸采黄金珠玉者，坐赃为盗，二千石聴与同罪，于是天下一意于农桑，农民赀满十而上得补吏，以劝力田者，然而农少获，终不得入赀，先时，五年，诏曰：人不患其不智，患其为诈也，不患其不勇，患其为暴也；不患其不富，患其无厌也，其惟廉士寡欲易足，今赀算十以上乃得官，廉士算不必众，有市籍，不得官无赀，又不得官，朕甚愍之，其赀算四得官，亡令廉士乆失职贪夫，长吏焉，臣观文帝时，劝课农桑，一于敦本然如景帝诏微刻覈，近于文法矣，文帝意在孝弟，景帝意在廉能，于是孝廉农桑，为西汉极盛，黄覇之于赖川，召信臣之于南阳，文翁之于西蜀，率遵令著绩名于天下，郡国贡士亦文质可观，然而月令称聘名士，礼贤者赞俊杰，遂贤良及洪范称有猷，有为有守，皆博举才徳不专名孝廉，岂孝廉士本质，犹女子贞□，不烦推飏欤？观于经史，世风上下，槩可见也。】。
是月也，驱兽毋害五谷，毋大田猎，农乃登麦，天子乃以彘尝麦，先荐寝庙。
【荐鲔而祈麦，尝彘而荐之，谓是谷之最重者也，春秋书无麦无麦，苖其意忧，以勤月令书，为麦祈实以彘，尝麦其礼至，以备先荐寝庙，告天地之和也，】。
是月也，聚畜百药，靡草死，麦秋至，断薄刑，决小罪，出轻系。
【聚畜百药，何也？谓是暵之可材也，天地之性，以生人为主，其人之疴，沴戻皆豫为物以郤之，若夏楚鍼石之于罪慝也，北方是多风寒，生袪风御寒之物，南方是多毒瘴，生解毒，袪瘴之物，江湖是多气湿寒温不时，生破气，御湿治寒温之物，原隰，是多风痹，生理风主痹之物，山岩是多毒痢，狐蛊生主毒，治痢治蛊，勑狐之物，先王察其所宜，以治人之性命脏腑，以别君臣佐，使其用之犹刑戮之于小人，酒醪之于君子也，故以是月畜，百药亦以是月断薄刑，决小罪，郑元曰：刑无有轻于墨者，以纯阳之月，断刑决罪，与毋有壊坠义自相违，夫是干月也，干月之有决断，何伤乎？以百草方茂，而有靡草之死，即万物荣懐有墨罪之，决因材治之，何亢之有？易曰：小惩而大诫，小人之福也，】。
蚕事毕，后妃献茧，乃收茧税，以桑为均，贵贱长防如一，以给郊庙之服。
【天子荐，鞠衣，则后献茧，亦无不可乎？曰：后不之庙也，之先蚕，其可乎？祭义云：庶妇卒蚕，奉茧以示于君，遂以献于夫人，则后夫人不复献茧也，税茧之法，税于畿内，士大夫各有公宫，畆桑惟均，成而赋之，犹田之有藳，桔也，郑云税于外命妇外命妇，虽就公桑蚕室，而蚕犹收以近郊之税什一而取之，为郊庙之服也。贵贱长防，皆以桑为均，桑均则税一夫茧，亦可以不税矣，而税之，何也？不税则无取于供事者也，外命妇税，茧嫔妇理而成之，则外大小共有事也。鲁，敬姜曰：王后亲织元紞，公侯之夫人加之以纮，綖，卿之内子为大带，命妇成祭服，列士之妻加之以朝服，自庶士以下，皆衣其夫，社而赋事，烝而献功，男女効绩，愆则有辟，古之制也。义出于此】。
是月也天子饮酎用礼乐
【酎之为言稠也，春酒届成，稠而乐之，飨以君臣节以礼乐，泰之盛也，汉尝酎，春秋尝酹，皆云在庙，葢禘祀毕，庆赐行而天子以寝庙之燕，通于朝宁，尊卑以位，长防以序故不云朝庙而云礼乐也】。
孟夏行秋令，则苦雨数来，五谷不滋，四鄙入保，行冬令，则草木蚤枯，后乃大水，败其城郭，行春令，则蝗虫为灾，暴风来格，秀草不实。
仲夏章第五
仲夏之月，日在东井，昏亢中，旦危中，【旧歴不用改，从今左】。
【冬至在牛初，则夏至在斗三十二，昏亢初中，旦娄十中，云危中者，旧书误也。】。
仲夏之月日在参昏翼中旦东壁中
【参伐十星，在天汉之阳，中，距极九十二度，参为天首，则尾为天尾，故箕参之为两，至天地之至气也凢万二千歳而后参箕，反易至井，尾则河汉，更始矣，芒种之日，日在毕十一度，昏翼二度中，旦室六度中，此言夏至在参九度，则与箕三度直，参为白虎，自夏至直之则不为白虎也，曰：是司马，佐天子火政焉耳。箕尾以昏，出于东方，箕为敖客主口舌，尾为九子，主君臣斥絶不和仲夏之时，万物康豫，谗谤易生，天子谨其视，聴以慎口舌则萋菲，不生谗说，殄行不作，夫是日晷极短，昼刻极长八尺之表，视地尺有五寸，则是羲驭之还侯也，】。
其日丙丁，其帝炎帝，其神祝融，其虫羽，其音徴律中防宾，其数七，其味苦，其臭焦，其祀灶，祭先肺。
【蕤宾者，应钟益一之所生也；律，六寸三分三厘，三毫三丝，其数五十七，周语曰：防宾以安靖神人，献酬交酢，是火徳之中气也火徳发于太簇，寖盛矣，至蕤宾而礼成，万物宾敬，相见于上，濩属于下，或曰隂徳防少阳老萎蕤，不用故宾之，又曰：蕤，继也宾，导也，言阳将退，始导隂气继养物也，】。
小暑至螳螂生鵙始鸣反舌无声
【周训曰：芒种之日，螳螂生，又五日鵙始鸣，又五日，反舌无声，螳螂不生，是谓阴息，鵙不始鸣，奸令壅偪，反舌有声，佞人在侧，】。
天子居明堂太庙，乘朱路，驾赤駵，载赤旂，衣朱衣服赤玉，食菽与鸡，其器髙以粗养壮佼。
【举长大，又曰：养壮佼，何也？谓是死事之后，孤荼防少，于是且壮矣，防而长之壮而养之，有才者，举之无才者，食之疆圉，戎旅之事，固圣人之所时有也，】。
是月也，命乐师，修鼗鞞，皷均琴瑟管箫，执干戚戈羽，调竽笙竾簧，饬钟磬柷敔。
【修鼗鞞，皷疑有阙字，应者谓之修，和者谓之均，舞者谓之执吹者，谓之调节者，谓之饬，古之为乐者，上本于天，天庙在于南方，张翼之阴，距极百三十七度，葢有器府焉，器府三十二星，其器数，礼乐所托，故为乐者，于是焉备举之也，】。
命有司为民祈祀山川百源，大雩帝，用盛乐，乃命百县雩祀百辟卿士有益于民者，以祈谷实。
【为旱，而雩礼之间，出者雩，以祈谷实，则非间出者也，郑元曰：周以龙见而雩，秋三月，旱，亦雩今雩，以仲夏失之，又云：天子雩上帝，诸侯以下雩上公，周冬及春夏虽旱，礼有祷无雩，其实夏之仲夏，为周之孟秋，阳气瘅极，吁嗟以索之，未为违令也，公羊传曰：春秋言雩则旱见，言旱则雩，不见其实，旱不以祀废雩，不旱，亦不以不雩废祀，故兼言之也，有司以天子之命雩及上帝百县，以天子之命祀及百辟卿士，汉元始中，诏天下百辟卿士有益于民者祀于社，于是文翁召信臣之伦，咸称祀不絶义亦本此】。
是月也，农乃登黍，天子乃以雏尝黍，羞以含桃，先荐寝庙。
【仁人之诚也。见其时物，则焄蒿之心生，一歳七荐皆非其备物之谓也，诸无荐菓者，此云羞以含桃，尚赤之遗也，正义曰：贵其先成也，】。
令民无艾蓝以染，无烧灰，无暴布，门闾无闭，关市无索，挺重囚，益其食。
【夏小正曰：五月启灌蓝蓼言，是月，蓝始可分，恐专利者先刈之，毋暴布，何也？不以隂功干盛阳之事，毋闭门闾，无索关市，何也？是与冬至义反也，古之闭关不通，商旅者为氷坚物，战行旅难，越轻去其乡，故旅拒之，不使夙往，复便防讣，讥其出入，非为索赋也，今已夏至阳气殚极，万物宣奋，又留难之，则众志愤，抑阴慝必作，且是祼月也，不宜重索，先王悯其劳苦，寛假是月也，则物来聚，市不腾涌，时之至也，挺重囚，挺舒之也，谳既成矣，又舒其四体，益其饔飱仁之至也，】。
游牝别羣则絷腾驹班马政
【马十有二月而生，辰龙也，午马也，辰月，游牝于牧，至午月则驹腾矣，马孕则别羣贞之自然也，教駣攻驹，始就于闲，廋人职曰：掌十有二闲之政，以阜马佚，特教駣攻驹，凡天子之马十有二闲，每闲二百一十六匹，干防之数也。诸侯六闲，大夫四闲，葢天子之大夫也。】。
是月也，日长至，阴阳争，死生分，君子斋戒，处必掩身，毋躁止声色，毋或进，薄滋味，毋致和节嗜欲，定心气，百官静，事毋刑，以定晏阴之所成。
【晷短则日长矣，晷长则日短矣，长短相畸，消息不居，故盛满者，圣人之大惧也，夏至日晷尺有五寸，昼漏六十二刻，此其势不可复长矣，阴阳之争，死生之分，在于晷刻，圣人不能持其动而常待之以静，故敬者进退消长之所就理也，仲夏五月，一阴始生，其卦为姤，姤者，遇也，柔之遇刚自下而上，其势方长刚之遇柔，自老而退，其势必衰，不知其生死之分，阴阳之争，而躁以应之，心气不定，则精爽坐失矣故静者，阴阳死生之所从定也凢小人之胜君子，其始不能遽胜，必示之以争，以视君子之动静，君子持之极，静则从死，致生一应之以动，则从生入死，从死致生者，夺其精魄，为我之神理，金柅之系也，从生入死者，以我之神理，佐彼之精魄，嬴，豕之孚也，象曰：天下有风，姤，后以施命诰四方，施命之事，曰：为民祈祀，曰祀百辟卿士，曰通关梁，达门闾曰：益挺重囚，曰崇礼乐，曰班马政，而其至要，曰斋戒，掩身澹泊，定气故通于静专之事者，则知天地阴阳之所为治矣，】。
【郑元曰：易及乐纬，春秋皆以夏至，人主与八能之士，调乐五日，今云止声色过也，其实调乐以为雩，禘声色，不关八能，郑存异义，足相剂耳，】。
麈角解蝉始鸣半夏生木堇荣
【麈阳也，感阴至而角解，麋阴也，感阳至而角陨，各其义也，周训曰：日夏至麈角解，又五日蜩始鸣，又五日，半夏生鹿角不解，兵戈不息，蜩不鸣，贵人放逸，半夏不生民，多厉疾】。
【周礼，柞氏掌攻草木及林麓，夏至日令刋阳木而火之，冬至日，合剥阴木而水之，若欲其化也，则春秋变其水火，薙氏掌杀草，春始生而萌之，夏至而夷之，秋绳而芟之，冬至而耜之，若欲其化也，则以水火变之，月令在于是月，则犹未言，杀草木也，季夏纳苇，材入山行木，毋有斩伐，葢观于麈角解，而草木未落也，非大不可已，不薙，柞之甚矣，为月令者之仁也，】。
是月也，毋用火南方，可以居髙明可以逺眺望可以升山陵，可以处防榭。
【天子为是月也，澹泊敬静以定宴，阴而不废，游观何也？曰：是非游观也，就爽垲焉。以息精气，可以察庶姓之疾苦，辨百族之佳恶，易姤之九，五曰以杞包含章，有陨自天，亦于是取焉耳】。
仲夏行秋令，则雹冻伤谷，道路不通，暴兵来至，行春令，则五谷晚熟，百螣时起，其国乃饥，行冬令，则草木零落，果实早成，民殃于疫。
季夏章第六
季夏之月，日在柳，昏火中，旦奎中，【旧歴不用改，从今左】。
季夏之月日在井昏角中旦娄中
【小暑之日，日在井十三度，昏轸十二度中，旦奎九度中，大暑在井二十七度，发于积薪之阳，天汉之东维也，昏角八度中，旦娄六度，牵牛，天桴见于东方，天子有道，司马得职，则河皷光明，天旗正直】。
其日丙丁，其帝炎帝，其神祝融，其虫羽，其音徴律中林钟，其数七，其味苦，其臭焦，其祀灶，祭先肺。
【林钟者，黄钟损一之所生也，律长六寸，数五十四，是在坤之初六，六与九合，黄钟之妃也，周语曰：林钟合展百物，俾莫不任肃纯恪，白虎通曰：林者众也，万物成熟，种类众也，或曰，林君也，言阴气受任，助蕤宾以君众物也，钟为木徳三钟之义，至林钟而成矣，故亦谓之函钟，言北地之壬林，函载尽于此也？】。
温风始至蟋蟀居壁鹰乃学习腐草为萤
【夏小正，正月鹰化为鸠，五月，鸠为鹰，故于是学习矣，体貌既移，则性习皆变，性变矣，而复习之，则是习果变性也，武人之变为君子，有不须学者，君子之变为武人，则习而已，小正云：鹰始，挚始挚而言之，何也？讳煞之词也，腐草为萤，木火之余荣也，周训曰：小暑之日，温风至，又五日，蟋蟀居壁，又五日鹰乃学习温风不至，国无寛敎，蟋蟀不居，壁急迫之暴，鹰不学习不备，戎盗大暑之日，腐草化为萤，又五日，土润溽暑，又五日，大雨时行，腐草不化，萤谷实鲜落，土润不溽暑，物不应罚，大雨不时行，国无恩泽，】。
天子居明堂右个，乘朱辂，驾赤駵，载赤旂，衣朱衣服赤玉，食菽与鸡，其器髙以粗。
命渔师伐蛟取鼍登取鼋命泽人纳材苇
【周礼曰：秋献鱼，又曰凢取用秋时，此以夏季用之，故郑元疑误也。然介灵为甲，配于离火，不待秋成，又周之八月，为夏六月，何误乎苇？至秋而挫矣，以是柔靱纳而用之，亦其时也。君子之用小材也，及其靱而已矣，】。
是月也，命四监大合百县之秩刍，以养牺牲，令民无不咸出其力，以供皇天上帝，名山大川，四方之神，以祀宗庙社稷之灵，以为民祈福。
【四监主，山林川泽之监也，百县之秩刍乡，遂之常藁也，天子取刍于百姓，而导之曰：此非饲尚方之产也，将以供神祗之牺牲，为尔百姓祈福，且吾所得事，皇天上帝，名山大川，宗庙社稷者，咸是百姓之力，粢盛豆笾，亦莫不繇是也。周礼有刍秣之，式通及闲圉，此独就祭祀言之，举其大者，随季梁曰：夫民，神之主也，圣人先成民而后致力于神，故奉牲以告曰：慱硕肥腯，谓民力之普存也，谓其畜之硕大蕃滋也，谓其不疾瘯蠡也，谓其备腯咸有也，奉盛以告曰洁粢丰盛，谓其三时不害而民和年丰也，奉酒醴以告曰嘉栗，防酒谓上下皆有嘉徳而无违心，所谓馨香，无谗慝也，故务其三时，修其五敎，亲其九族，以致其禋祀，于是乎民和而神降之福，今民各有心，而鬼神乏主，君虽独丰，其何福之有？季梁之论笃矣，以此道民，后世犹有以谷易粃，饲鳬雁为乐者】。
是月也，命妇官染采，黼黻文章，必以法故，无或差贷，黑黄苍赤，莫不质良，毋敢诈伪，以给郊庙祭祀之服，以为旗章，以别贵贱等级之度。
【妇官典妇工者，葢染人也，白与黑谓之黼黒与青谓之黻，青与赤谓之文，赤与白谓之章，此不言白者，白易见质，毋敢伪也。南方主饰饰为染，采旗常九斿，鸟隼乐府，皆南方之星也，】。
是月也，树木方盛，乃命虞人入山行木，毋有斩伐，不可以兴土功，不可以合诸侯，不可以起兵动众，毋举大事，以摇养气，毋发令而待以妨，神农之事也，水潦盛昌，神农将持功，举大事则有天殃。
【神农者农神也，神人合作，则天子顺治天子虽贵，不与鬼神争，治不可以举大事而举之，上违天时，下戾众志，不论其他，但发令集众，众集而时不与，或有水灾伤，疾疢间作，则大事去矣，故农神养气，不宜摇之，农神持功，不宜败之，发令而待人主之大戒也，郑元曰：农神土神也，未为土徳亦为林木，故命虞人勿伐，亦一义也。】。
是月也，土润溽暑，大雨时行，烧薙行水，利以杀草，如以热汤，可以粪田畴，可以美土疆。
【此神农之持功也，亦以养气，人主法之，以蕃百谷，以蔚林麓，周礼用之，在夏至之月也言杀草不言斩木者，苇则材矣，木则末尽材也，大人之用也，时迟阙】。
季夏行春令，则谷实鲜落，国多风欬，民乃迁徙，行秋令，则丘湿水，禾稼不熟，乃多女灾，行冬令，则风寒不时，鹰隼蚤摰，四鄙入保。
【是遯，月也遯逺小人不恶而严，则无所取之，何也？君子之治法度，文章，小人之治，急功慕利法度明则喜功者，止文章辨则言利者息，圣人以车服明试庸，君子以持功养气，靖小人，故其君子不怒，小人无怨，是遯之义也。管夷吾曰：南方曰日，其时曰夏，其气曰阳，阳生火与气其徳施舍修乐，其事号令，赏赐赋爵，顺乡，谨修神祀，量功赏贤，以动阳气，九暑乃至，时雨乃降，五谷百菓，乃登此谓日徳夏行春政，则风行秋政，则水行冬政则落，是故夏三月以丙丁发五政，一曰求有功，发劳力者而举之，二曰开九坟，发故屋，辟故窌以假贷，三曰令禁，扇去笠，毋扱挽除，急漏田庐，四曰求有徳赐布施于民者而赏之，五曰令禁，杀禽兽，飞鸟五政，苟时夏雨，乃来也】。
中央土其日戊巳
【火休而盛徳在土也五行分旺各七十二日，辰；戌，丑，未同分十八日而季夏火极金徳将生故此十八日土之正位也，土在中央，故火有以正其终，金有以正其始，余五十四日各两戊巳土为散，治今以敬仲诸篇考之，五行之各七十三日，则夏至之末，即为土徳白露之初，未为金行，又稽洪范，则冬日下上七十二日，俱为风时，亦属土徳圣贤取义前后不齐，要以正闰归余，规模造化，敷锡民生，其心一也，】。
其帝黄帝其神后土其虫倮
【黄帝轩辕氏，轩辕十七星，横亘太微五帝之中庭也，东自张西至柳星口距极七十五度，黄龙之精也，正义曰：轩辕十七星，主雨靁之神，后宫之象也。阴阳交应，激为雷电，和为雨，怒为风，乱为雾，凝为霜散为露，聚为云气，立为虹霓，离为背璚，分为抱珥，二十四变，皆轩辕主之后土，或以为黎，或以为句龙，又云：句龙为社，则不详其义也，亦谓之后土，云耳倮者，臝也。畜也，臝畜三百六十，马为之长，戴氏礼曰人也，郑元曰：浅毛之属，如虎豹者非是，其在于易，则称牛也，牛为后土】。
其音宫律中黄钟之宫其数五其味甘其臭香
【是林钟也，而谓中黄钟之宫，何也？音中其宫，非其律也，其律非是，而音中之，则谓之律中，何也？五部分律，则皆有黄钟之宫焉，或曰，是黄钟之下宫也，凢律吕之数，皆百有二十，黄钟之阳八十有一，则其阴三十有九，吕氏曰：黄帝截管三寸九分，为黄钟曰：舍少之文是也；凢制律之法，薄厚异量，侈弇异度，因而叩之，则五音异，适非其数，齐则其音均也，八十一分，为黄钟之阳，三十九分为黄钟之阴，下比林钟夫妇之数，不相凟也，刘安以阳月律，左行其阴右转，二律兼布，六月逓分，夏至之月，亦谓音比黄钟于此，不合者，此但论音所谓牛鸣窌中者也，凢帝王聴乐，皆贵和雅而贱轻，豓隋文帝初年，惟奏黄钟一调，平陈之后，获宋，齐旧器，间为变声，有通蕤宾者，然其朝庙所用，惟黄钟耳，及新乐既成，万寳常闻而唏嘘，王令言聴而惊蹶，卒以破壊为世所悲，唐初奏乐，太宗顾杜淹曰：礼乐者，圣人縁物设敎耳，治之隆替，岂必繇此杜淹引梁陈故事为对，太宗又曰：乐声所感，因人心生，将亡之政，其民苦，故闻乐而悲，今梁，陈诸曲，俱在试为公奏，公岂悲哉！葢太宗犹有淫心焉，当时魏徴亦在惜不能諌卒，兆武韦之祸，开元而后乐，有坐立二部，不可坐立者，乃隶雅乐，其蕃部诸乐别为太蔟一均，噍杀特甚，而政亦随之，故古称黄钟，皆主寛平，受数最多，取音和雅，如三寸九分之制，别为权度，在六十律之至细，或为子声，以剂变调，未可遽为黄帝之所裁，轩辕之正音也，】。
【管夷吾曰：昔者黄帝以其缓急作五声，以正五钟，一曰青钟大音，二曰赤钟重心，三曰黄钟，洒光四曰，景钟昧明，五曰黒钟隐常五声既调，乃立五行以正天时，作五官以正人位，人与天调，然后天地之美，生其称土徳曰中央曰：土土徳实辅四时入出，以风雨节，土益力，土生皮肌肤其徳和平用均，中正无私，实辅四时赢育长养，收聚闭藏，大寒乃极，国家乃昌，四方乃服，此谓歳徳考其意以七十二日分辅四时，亦未为不可耳，至于五钟之中，音则决宅于季夏，不可易也。】。
其祀中霤祭先心
【祀中霤，设主于牖下，室中之神也，古者复穴凿霤，而晞祀从古也，家主中霤，而国主社心者，家之中霤，而国之社也，】。
天子居太庙太室，乘大路，驾黄駵载黄旂，衣黄衣，食稷与牛，其器圜以闳。
【天子之纯黄，则自开皇始也，圜以闳象寛中也，圜闳以下，疑有缺文，或备在季夏之令也，】。
【管夷吾曰：春政七十二日毕，睹丙子火行御。天子出令，命行人内御，令掘沟浍，津旧涂发藏，任赏君子修游驰，以发地气，出皮币，令行人修春秋之礼于诸侯，通天下遇者兼和，然则天无疾风，草木奋郁，气息民不疾而荣华，蕃七十二日而毕，睹戊子土行御。天子出令，命左右司徒内御，不诛不贞，农事为敬，大扬惠言，寛刑死缓，罪人出国，司徒令顺民功以养五谷，君子之静居，而农夫修其力极，然则天为粤宛，草木养长五谷，秀大六畜具民财足，上下亲诸侯，和七十二日而毕，睹内子火行御。天子敬行急政，旱札苖死，民厉睹戊子土行御。天子修宫室，筑台榭，君危外筑城郭，臣殆亦各七十二日而毕】。
月令明义卷二
<经部,礼类,礼记之属,月令明义>
钦定四库全书
月令明义卷三
明 黄道周 撰
孟秋章第七
孟秋之月，日在翼，昏建星中，旦毕中，【旧厯不用改从，今左】。
孟秋之月日在七星昏房中旦中
【立秋之日，日在栁九度，昏氏二中，旦胃八中，栁之上有文昌，三台焉，天子所赋，湛露诵鳬鹥也，于是则昏无星鸟矣，张之九度，天枢所直，其北有牢，内平焉，天子所敬慎刑狱也，其南十四星曰天庙，天子所重，秋尝也，日在七星则危，葢屋出于东方，天子有道，则土功不勤，化落安宁，人无咨怨】。
其日庚辛，其帝少皞，其神蓐收，其虫毛，其音商，律中夷则，其数九，其味辛，其臭腥，其祀门，祭先肝。
【万物説言于兄兑更新也。少皞金天氏，其子该为蓐收，或曰熟而将藏也，毛虫走之象茸者也，商数七十二，视宫数九，九而去一，故为之臣，夷则者，大吕损一之所生也，律长五寸六分，其数五十一，周语曰：夷则所以咏歌九则，平民无贰，伶州鸠曰：武王始克商，以二月癸亥夜，陈未毕而雨，以夷则之上，宫毕之当辰，辰在戌上，故长夷则上宫，命之曰羽，夷则上生夹钟，夹钟卯也，癸亥之，明日甲子夘时毕陈日至当辰，辰在姑洗，辰加于戌，去戌用辰，寅加于申去，申而用寅，故以夹钟为宫，黄钟为角，太蔟为徴姑洗为羽，其去大吕与夷则者，志克商之数，故不用商也，然则周人之乐，皆无商声与？曰：无商声，则何以为乐？谓圜丘之长，圜钟方泽之长，函钟清庙之长，黄钟，夷则陈而不考也，不考夷则，则何谓之旋宫也，曰：圜钟为宫，黄钟为角，则大吕宜为商，函钟为宫，南吕为羽，则大吕亦宜为商，黄钟既以大吕为角，则又不得用夷则也，过是三乐者，则亦通用之矣，辛腥者隂金之气也，君子闻是气，以思御乱，断制折冲之臣门者隂阳之合也且是时肝衰矣，食辛腥不伤肝藏亦仁人之事也，】。
凉风至白露降寒蝉鸣鹰乃祭鸟用始行戮
【白露降蚤矣，葢亦可以蚤也，周训曰：立秋之日，凉风至，又五日，白露降，又五日寒蝉鸣，凉风不至，无严政，白露不降，民多邪病，寒蝉不鸣，人皆力争，处暑之日，鹰乃祭鸟又五日，天地始肃，又五日禾乃登鹰不祭，鸟师旅无功，天地不肃，君臣乃懈，农不登谷，暖气为灾】。
天子居总章左个乗戎辂驾白骆，载白旂，衣白衣，服白玉，食麻与犬，其器廉以深。
【总章，西堂左个，南偏也。谓是赤白所防，法度明章也，夷则之法，平以明总章之器，廉以深何也法以隂而导阳器以阳而养隂也】
是月也，以立秋，先立秋三日，太史谒之天子曰：某日立秋盛徳在金天子乃斋，立秋之日，天子亲帅三公，九卿，诸侯，大夫以迎秋于西郊，还反，赏军帅武人于朝，【古之迎秋者以为日在西陆，则毕旄，防昏出于东方，故以是而赏武士，布威令，然亦可以降矣，斋而亲帅出于酉郊，不已过乎？曰：賔饯何殊？仁义之用一也，周末则无寒嵗赧献之与妥欢，犹之靡草也，以明武则绌于内，以明防则绌于外，干而坤防，则其势堕矣，故兑悦人者也，商兑之庆，则非悦人者也，物之未成而厉之，则以为暴，已壮而穉之，则足以为祸，故又迎之迎之，敬之至也；还，赏军帅，则是古者三军六师之治也，古之为军帅者，则皆其公卿大夫诗书礼乐之宗焉，而武人之何也？谓是仆御而下司右之属也，】。
天子乃命将帅，选士厉兵，简练桀俊，専任有功，以征不义，诘诛暴慢，以明好恶，顺彼逺方
【命将帅，选士厉兵，于礼无加焉，何也？曰：是将帅之辜也，公卿大夫不懋其礼乐，宏其教化，使不义者翘起，暴慢洊作，自卿而下，至于牧伯，乃凶服致觳请命而讨之，则何合乐合吹之有乎？谓是长大壮佼者，则搜苗狝狩，钲鼓之所命也，天子又坐总章而致之，先赏于朝，则其罚也；繇此矣，诗曰：顺彼长道，屈此羣丑，则犹是頖宫也，天子曰明堂，诸侯曰頖宫】。
【臣按月令，迎秋之下，遂言选士厉兵，迎春之下，但言道民劝农，至三月，始聘名士，礼贤者何也？是兵寓于农也，春修耒耜，秋持戈矛，井邑丘甸，凢在郊圻二百里之内，为田六百四，同当一百六十余万家，以丘甸出车之法计之，当为五十余军，天子所用不过六乡之众，乡为一军，七万五千人，未及七分之一也，五百里之内实赋三百一十六里，为提封十万井，定赋六万四千井，戎马四千匹，兵车千乗以毎乗甲士三人，卒七十二人计之，此七万五千人，不劳出于一封之外，是以天子而用千乗之师十仅取一，未烦列国，蕃卫之也，平居简练，其征讨张皇，又不得十之三四，先王特虞其骄惰，呰窳，故以搜苗犹狩，作而厉之，如列国之内，有盗贼奸宄，非诸侯不庭者，又不烦天子六乡之众，明矣，然则専任有功征不义，明好恶顺逺方何也天子用师不出，畿甸之外，四方向化，在万里之内，用师于五百里之内，乡遂县都各联其赋，刍稍食，不劳转餽，故古者有用师之法，而无馈饷之法，推百里以知千里推一，国以知天下専任桀俊而四夷来庭，明义去利则逺人賔服故，春秋式序而文质，斌，美也，】。
是月也，命有司修法制，缮囹圄，具桎梏，禁止奸，慎罪邪，务执命理，瞻伤察创，视折审防，决狱讼，必端平戮有罪，严防刑，天地始肃，不可以赢。
【君子行法，小人行意观，鸷鸟之击，知其下必有伤，肤创肉折肌，及筋者矣，端平何也？先察其端，叩而平之，葢自是平也，赢委也，郑元曰懈也，或曰阳道，常饶隂道常乏天地，已肃隂不可赢葢尽察之，不留其余，易曰：山上有火，旅，君子以明慎用刑，而不留狱，则是不赢矣，先王之先兵而后刑，何也？兵刑之大者也，明刑则可以不兵而书曰：克诘戎兵，勿知庶狱，何也？兵者，天子之事理者，士师之事也，】。
是月也，农乃登谷，天子尝新，先荐寝庙，命百官始收敛，完隄防谨壅塞，以备水潦，修宫室，坏垣墙补城郭，【春令云：修利堤防，道达壅塞，于是完谨之，春秋之义，得相起也，诗曰：我稼既同，上入执宫功，是十月也，则不已蚤乎？曰：气有早晚，视其农事，则亦已备矣，】。
是月也，毋以封诸侯，立大官，毋以割地行大使，出大币【是否？月也，易曰：天地不交，否，君子以俭徳辟难不可荣以禄，夫辟难辞禄，则是君子之事也，天子何辟之有？天子命禄，则天子有道而犹且禁其封，立不行，大使不出大币，何也？曰：是敛藏之义也。鹰隼始鸷，民有厉心上，易其爵禄，则下玩其功名，且是斩刈，自树者不得已而命之，下无以侈，上无以喜，必有殊割以讨武功，则圭田采地绌，无以继也。古之有功者，或自军佐以至军，帅自下军，以至上军，车服之庸，则已过矣，论定而赏，虽不逾时，犹之清庙明堂焉，告于禘尝，而后赉之，慎重之至也，天子以是月封邑出地，则必有喜事之臣，轻任劳逺以投上好而变其典章，故君子敛徳以虑専功之祸小；来之义，则于是焉取之也？郑元曰：尝出田邑，而此不封，失于古义，夫夏七月，周之九月，尝或以毕矣，何为其失古义也，】。
孟秋行冬令则隂气大胜介虫败谷，戎兵乃来，行春令，则其国乃旱，阳气复还，五谷无实，行夏令，则国多火灾，寒热不节，民多疟疾。
【行爵出禄盛，用礼乐辟闗挺囚升高晀逺则是夏令也省囹圄，去桎梏，禁肆掠，止讼狱，仓廪，出币帛，则是春令也，天子之令，征伐礼乐，庶民之令，謡歌讼狱中，于其节则隂阳无权是在行之者耳。】仲秋章第八。
仲秋之月，日在角，昏牵牛中，旦觜觿中，【旧不用，改从左】。
仲秋之月日在翼昏箕中旦参中
【白露之日，日在翼二度，则昏尾五度中，旦毕十一度，中翼为羽翮主逺客亦天之乐府也，中星距极百四度，北为郎位，天子之近臣也，日在翼十七则昏，东壁见于东方，壁主文章，三四度而上，是为天筞，天子有道，则贵文士重道术，土功不烦贤人，其昌】。
其日庚辛，其帝少皞，其神蓐收，其虫毛，其音商，律中南吕，其数九，其味辛，其臭腥，其祀门，祭先肝。
【南吕者，太蔟损一之所生也，律长五寸三分三厘，三毫数四十八，周语曰：南吕以赞阳，秀物或曰隂气旅助夷则任成万物也，其实三吕者皆金也，酉为中金，故南之南者，离也，酉与寅合一百二十，天地之中律也，】。
盲风至鸿雁来元鸟归羣鸟养羞
【盲风疾风也，鸿雁来自北来也，元鸟归蛰也，养羞畜食也，夏小正曰：丹鸟羞白鸟，丹鸟谓丹良白鸟，谓蚉蚋也，其谓之鸟者，重其养也，有翼者为鸟，羞也者，进也，不尽食也，周训曰：白露之日，鸿雁来又五日，元鸟归，又五日羣鸟养羞，鸿雁不来逺人背畔元鸟不归，室家离散，羣鸟不养，羞羣臣骄慢】。
天子居总章太庙乗戎路驾白骆，载白旂，衣白衣，服白玉，食麻与犬，其器廉以深。
是月也，养衰老，授几杖，行糜粥饮食，乃命司服具饬衣裳，文绣有恒，制有大小，度有长短，衣服有量，必循其故，冠带有常，乃命有司申严百刑，斩杀必当，毋或枉挠，枉挠不当，反受其殃。
【正义曰：是月乃论，养老及章，物服采之事，又及于刑戮者，葢事起于七月，此特申明之耳，今攷其意章服以庆君子，刑戮以威小人，养老以教孝弟，孝弟立而后庆，威行庆，威行而君子小人各得其序，然后神明可得而享也，记曰：有虞氏养国老于上庠，养庶老于下庠，夏后氏养国老于东序，养庶老于西序，殷人养国老于右学，养庶老于左学，周人养国老于东胶，养庶老于虞庠，虞庠在西郊，则即西胶也，为其祖虞也，故称虞庠，又曰凢养老有虞氏以燕礼，夏后氏以飨礼，殷人以食礼，周人修而兼用之，今之所存者，独乡饮酒耳，养老之礼废，则子弟易其父兄，庶姓慢其长上骄奢，洊出而叛乱，滋起章服，不足以劝，刑戮不足以威而天下乃乱矣，有王者作，必重养老之令，养老必自七十而上不服，官政，春秋吉日，毕在庠序，王者而下，亲为餽酳，孤独以降，始给糜粥，八十而上，各给爵帛，乡里贵人，不先耆老九十而上日修于官，有司致问，不分庶姓，行之信，久而后庆，威可効也，汉文帝元年，诏曰：方春和时，草木羣生之物皆有以自乐，而吾百姓鳏寡孤独穷困之人，或阽于死亡，而莫之省忧，为民父母将何如？其议所以赈贷之，又诏曰：老者非帛不暖，非肉不饱，今嵗首不时使人存问长老，又无布帛酒肉之赐，将何以佐天下，子孙孝养其亲，今闻吏禀当受鬻者，或以陈粟，岂称养老之意哉？其令县道年八十以上赐米，人月一石，肉十斤，酒五斗，九十以上加布帛，人一疋，絮三斤，赐物及当禀鬻者，长吏阅视，丞若尉致，不满九十者啬夫，令史致，二千石遣都吏循行不称者，督之刑者，及有罪耐以上，不用此令，是当文帝时，富庶使然，然当平时无事之国尝试，行之以渐，其余虽催科不行，斩杀不用可也；岂必俟红朽而后施，其糜粥哉？孝武元年夏，亦有受粥，佐孝之令，皆本孝文，故不录】。
是月也，乃命宰祝循行牺牲，视全具，案刍豢，瞻肥瘠，察物色，必比类，量大小视长短，皆中度，五者备当，上帝其飨。
【三月已登其数矣，授充人而刍之至此，则有度矣，五方所用，各有毛物阳事，用骍隂事用黝外毁，用尨大小，以体长短，以角宰祝之事也，】。
天子乃难以达秋气以犬尝麻先荐寝庙
【春曰：毕之秋曰：达之何也春气动而苦泄，秋气凝而苦滞也，春木始旺，至于辰月与土相沴，人有渫泄之祸，故为难以毕之，秋金始旺，至于酉，月湫滀不达，人多病肺，故为难以达之，先王之爱人也，必有见于未然者焉，非剧也？春分而后秋分，而前阳气愤盈，万物不能自藏，以丧其精魄，圣人必无以愓之曰：是有主火者，燔灼其间，日夕紏防，则既或治之，不可不慎也，故难者，圣人之所教慎也，且谓如是而后两社不戒，土功可作也，】。
是月也，可以筑城郭，建都邑，穿窦窖，修仓囷，乃命有司趣民收敛，务畜菜，多积聚，乃劝种麦，毋或失时，其有失时，行罪无疑。
【明堂礼曰：仲秋农隙，民毕入于室，曰时杀将至，毋罹其灾，此托于防民者也，则不如豳风之情也，豳风，至十月塞，向墐户曰：入室处是亥，月也，于是酉月，但趣收敛而已，而筑城郭，建都邑不已，蚤乎？曰：是经始也，以其时则可矣，秋气已达，不犯农神之怒，然且畜租种麦，则是以豳风为周令也，或曰：豳已晚，洛已蚤，八月其获，则是未晚也。经始之则可矣，收敛未毕，而趣筑城郭，建都邑，两时不得，又因而罪之，则是圣人不为也，】。
是月也，日夜分，雷始收声，蛰虫坏户，杀气浸盛，阳气日衰，水始涸。
【郑云水，犹未涸也，辰角见而雨毕，天根见而水涸，古者孟冬日在心尾氐，晨见于东方，于是水涸，今日在翼，轸，秋潦未收，故古今之占，不可胶柱也，其名物躔次分野，则固殊义矣，蛰虫振白露下，水始涸，皆先月而言之，何也？明气有蚤晚则节，或上行节上行，则闰在前月也，周训曰：秋分之日，雷始收声，又五日蛰虫坏户，又五日水始涸，雷不收声，诸侯淫佚，蛰虫不坏，户民靡有赖，水不始涸，甲虫为害】。
日夜分则同度量平权衡正钧石角斗甬
【权量之难齐也，亦犹之日夜春秋二分，漏刻虽同，而南北极差积盈十数，今赤道平分，各九十一度三十一分，而春分前交，秋分后，交各差二度四十分，非圣人则不能齐也，假令权量之间，皆九十一，铢差二铢四十黍，九十一升差二升，四十勺，圣人亦以赢缩寘之矣，天虚地谦，人竞其间，公朝铢锱，闾阎钜万，先王于春秋二分，致严于度量，权衡钧石，斗甬之事，所以虑民者深且至矣，】。
是月也，易闗市来商旅，纳货贿，以便民事，四方来集逺乡皆至则财不匮，上无乏用，百事乃遂。
【易平也，孟子曰闗讥不征市，防不税，则天下之商皆悦，愿藏其市矣，传曰：来百工则财用足，货贿者，小人之事也，】。
凢举大事毋逆大数必顺其时慎因其类
【二气时也，五行类也，二五因民，布于嵗月六隂六阳凢十二卦七十二，是为大数，是在于易观之卦也，易曰：风行地上，观，先王以省风观民设教，于是有观之道八焉，养衰老，授几杖，行糜粥一也，饬衣裳，文绣制度，二也；申明刑杀，必当三也；察牺牲物色，四也；筑城郭，穿窦窖，收敛积聚，五也；同平正角六也易闗市来商旅，七也；难达秋气，神道设教，八也。先王以是八者，顺时因类，叶于民心，虽举大事，动大众可也，观曰：盥而不荐，有孚颙若，举大事动大众，未有不时而孚于民者也，故观与大壮隂阳之数互相反也，】。
仲秋行春令，则秋雨不降，草木生荣，国乃有恐，行夏令，则其国乃旱，蛰虫不藏，五谷复生，行冬令，则风灾数起，收雷先行，草木蚤死。
季秋章第九
季秋之月，日在房，昏虚中，旦栁中，【旧厯不用改从，今左】。
季秋之月日在角昏牵牛中旦东井中
【寒露之日，日在轸十二度，昏斗十度中，旦井十三度中，轸亦好风，于是乃风矣。日庳使然，非轸之为也，凢风雨寒暑，皆生于日，不生于星，犹治乱清浊，皆生于君，不生于民也，角二星，南距极九十七度，天王帝庭也，瑶光所直太阳门在焉，日在角九度，则昏，牛二度中，旦井二十七度中，与日相对，娄六度，见于东方，娄北十一星，为天将，又西北为舍，天子有道，则将军不动，舍肃若】。
其日庚辛，其帝少皞，其神蓐收，其虫毛，其音角，律中无射，其数九，其味辛，其臭腥，其祀门，祭先肝。
【无射，夹钟损一之所生也，律长四寸九分五厘五毫；数四十五，周语无射，所以宣布喆人之令徳示小民轨仪，白虎通曰：射者，终也，言万物随阳而终，复随隂而起无有终已，其实无射者火徳之大究也，火生于太蔟，盛于蕤賔，至无射而究矣，圣人以其徳盛也复绎思之曰：是无射也；攷其律数，则是图蓍之所终始也，】。
鸿雁来賔爵入大水为蛤，鞠有黄华，豺乃祭兽戮禽，【来賔遰也，遰者留也，周训曰：寒露之日，鸿雁来賔又五日雀入大水为蛤，又五日菊有黄华鸿雁不賔，小民不服，雀不入大水，失时之极，菊无黄华土不稼穑，霜降之日，豺乃祭兽，又五日草木黄落，又五日蛰虫咸俯豺不祭，兽爪牙不良，草木不黄落，是为愆阳，蛰虫不俯，民多病尫】。
天子居总章右个乗戎路驾白骆，载白旂，衣白衣，服白玉，食麻与犬，其器廉以深。
是月也，申严号令，命百官贵贱无不务内，以防天地之藏，无有宣出。
【吝啬者，人之恒质，贵人之务，藏甚于小民，小民则无可宣出者矣，而又申教之，何也？为贵谷也，五谷正熟，民易于贸易，陶冶盐鐡，取于麻枲，六畜之赢，足相往也，而轻用五谷，则往遂不反，以遂长夏，是乃病矣，故禁之，又严禁之，是贵谷之令也，】。
乃命冡宰，农事备收，举五谷之要，藏帝籍之收于神仓，只敬必饬。
【农事备收，举时也，举五谷之要，掌防也如是，则冡宰司徒相为治也，少宰月终，举羣吏之要，是其一事耳，藏帝籍之收于神仓，凢宫伯酒正粢盛之需，亦于是举焉，周礼之属，则未有専举也谓是帝籍，不敢不専举者，故曰：乃命冡宰冡宰之于月令，特取之矣，凢月令之事，掌于太史一，命太尉，一命司空，一命冢宰，则是三公也，三代之制，兼采焉，而冡宰綦重，冡宰饬神仓，则天下之仓庾不涸】。
是月也，霜始降，则百工休，乃命有司曰：寒气总至，民力不堪，其皆入室。
【劳民也，豳风则在十月矣，明堂礼在八月，小人终嵗勤劳亦何宁？处之有】。
上丁命乐正入学习吹
【春夏以舞，秋冬以吹舞以导其阳，吹以导其隂舞通于征伐，吹通于礼乐】。
是月也大飨帝尝牺牲告备于天子
【仲夏，大雩祈也，是月，大飨报也。飨，非为雩也，天子奉天致事，百神不以不旱而辍雩，则不以不熟而辍报，故夏有辍雩，而秋无辍，飨上，帝曰：飨飨庙，曰尝月令，四时不言享庙，则皆以配帝也，春秋四时皆言享庙诸侯之事也，郑元曰：尝牺牲告备，谓是尝于羣神犹夏之雩，于百辟也，然则大飨之非，祫禘何义也？祫禘嵗义也举月令则未举嵗义也，】。
命诸侯，制百县，为来嵗受朔日与诸侯所税于民，轻重之法，贡职之数以逺近土地所宜为度，以给郊庙之事，无有所私。
【天子畿方千里，制百里者百，去其山薮，城郭为百里者六十有四，为田六十四万井，当五百七十六万，夫所耕之地，古以三则定地十亩，取一家任二人，则千里之内五万七千六百万亩，可得五千七百六十万亩之入千一百五十二万夫之任，酌其逺近轻重定赋，相其土宜，土防以为桑柘麻枲葭苇鱼，臝梓材之所从出，取其精者，以供郊庙经费，赏赉之需，其余以施于公卿，大夫，士庶人在官者，及于百县之长廪禄，圭采天子，一无所私，所虑者百县，诸侯自为肥瘠，定赋不均，施禄不平，故先三月而定之，以较其赢缩，恊其出入，示庆让也，井地既废，疆界不分富屋，隠民俱不可问，今不能尽如古，但以千里之地再半，古人之算，为田三十二万，井二万八千八百万，亩二百八十八万，夫所耕之地二十分，用一犹得千四百四十万亩之入，一百四十四万夫之任，为治之法，先正其畿内而后以及其诸侯，则法制定而怨争息也，从此定制，以施于象魏，不过三月，不为蚤矣，是戌月也，在易为剥，剥曰：上以厚下安宅，君子居上有郊庙之祀，百执事之赋，不得不下，取于民取于民而不定为之制，则众共剥下，下欺其上，墙高基鋭倾覆，因之矣，剥之上爻，为宗庙五隂供赋以奉一阳，鱼贯之序，百辟共阙，故下无剥牀之凶，中无剥肤之患也，】。
是月也，天子乃教于田猎，以习五戎，班马政，令仆及七驺，咸驾载旌旐，授车以级，整设于屏外，司徒搢朴，北面誓之，天子乃厉饰，执弓挟矢以猎，命主祠祭禽于四方，【仆戎御之属七驺，谓趣马驾税之官，授车以级，谓载旌旐者，各以官次也，屏天文，所谓外屏也，周礼大司马中春教振旅，以旗致民，列如战陈，王执路鼓，诸侯执贲鼔军将执晋师，帅执提，旅帅执鼙，卒长执铙，两司马执铎，公司马执镯，教坐作进退疾徐疏数之节，遂以搜田，有司表貉，誓民誓曰：无干车，无自后射鼓，遂围禁火，献禽以祭社，中夏教茇舍，如振旅之陈，撰车徒，读书契，辨号名之用，帅以门县，鄙以名家以号乡以州野，以邑各象其事，以辨军之夜，事遂以苗田，如春搜之法，中秋教治兵，如振旅之陈，辨其旗物，王载太常诸侯载旂，军吏载旗，师都载旜，卿遂载物，郊野载旐，百官载旟，各书其事与号，其他皆如振旅，遂以狝田，如春搜之法，罗致禽以祀祊，所谓主祀，祭禽者也，凢搜田教以军节茇舍，教以听声狝田，教以辨色，因时辨治也，中冬大阅，虞人莱其野，百步为表，凢三表又五十步为表，司马建旗于后表之中，羣吏以五物率民陈车徒，如振旅之陈，皆坐听誓于陈前，斩牲以狥，左右曰：不用命者斩之，乃为坐作击刺之法，遂以狩田，致禽馌兽入，献禽以享烝，其详在司马职，中凢春冬有誓，夏秋不誓此云，司徒搢朴北面，誓之与冬狩异义，又云：载旌旐，授车以级，与秋狩同文者，月令酌司马之法于嵗秋一举以顺天道，且欲毕意于礼乐也，宋子罕曰：天生五材，民并用之，谁能去兵？古之圣人，虽在平世，未尝忘战，详观司马致民，致禽辨声辨色，鼓行卫枚，命赏命罚于战胜之数，一一具备，如云，前后有屯百步，有司巡其前后，险野人为主，易野车为主，大兽公之，小禽私之，皆简切明至诚，繇其道可以不败，故观于辰月，合乐之文，爰及季秋，厉饰之事，而古今治道，灿然见矣，】。
是月也，草木黄落，乃伐薪为炭，蛰虫咸俯在内，皆墐其户，乃趣狱刑，毋留有罪，收禄秩之不当，供养之不宜者，【供养之，不宜郑元云：如贪嗜熊蹯之属，非常食也，或曰：收执也，禄秩不当，则已滥供养，不宜则已侈，故皆收去之，亦贵揫敛也，周礼，宫伯膳人，饔人各有宜，物或谓收其不宜象于黄落，以逮下也，】。
是月也天子以犬尝稻先荐寝庙
季秋行夏令，则其国大水，冬藏殃败，民多嚏，行冬令，则国多盗贼，边竟不宁，土地分裂，行春令，则暖风来至，民气懈惰，师兴不居。
【管夷吾曰：西方曰辰，其时曰秋，其气曰隂隂生金与甲，其徳忧哀静正严顺，居不敢淫佚，其事，号令毋使民淫暴，顺旅聚，収量民资畜聚，赏羣干聚羣才百物，乃収使民不怠，所恶必察，所欲必得，我信则克，此谓辰徳辰掌收收为隂秋行春政则荣，行夏政则水，行冬政则耗，是故秋三月以庚辛日五政，一政曰：禁博簺圉，小辨鬭译跽，二政曰：毋见五兵之刃，三政曰：慎旅农趣收聚，四政曰：补缺塞坼，五政曰：修墙垣，周门闾，五政苟时，则五谷皆入】。
【又曰：戊子，令毕睹庚子金行御。天子出令，命宗祝选禽兽之禁，五谷之先熟者，而荐之祖庙，与五祀鬼神享其气焉，君子食其味焉，然则凉风至，白露下，天子出令，命左右司马衍组甲厉兵，合什为伍，以修于四境之内谀，然告民有事，所以待天地之杀敛也，然则昼炙阳夕下露，五地竞环，五谷隣熟，草木茂实嵗农丰年大有七十二日而毕，睹庚子金行御。天子攻山，击石有兵，作战而败，士死丧，执政亦七十二日而毕】。
月令明义卷三
钦定四库全书
月令明义卷四
明 黄道周 撰
孟冬章第十
孟冬之月，日在尾，昏危中，旦七星中，【旧厯不用改从，今左】。
孟冬之月日在房昏危中旦张中
【立冬之日，日在氐二度，昏虚初度中，旦栁九度，中氐之北，车骑，梗河在焉，天子所守其闗梁也房为天驷，日月五星所从出入也，其北有隂徳阳徳焉日在房则胃昏见于东方，古人所虞，其为厉也，是与夏孟互易，则天街，砺石，在七度而上矣，天子有道，则白衣式微，裔夷就列】。
其日壬癸，其帝颛顼，其神元防，其虫介，其音羽，律中应钟，其数六，其味咸，其臭朽，其祀行，祭先肾。
【五帝徳曰颛顼高阳氏，姬姓，元防少皞氏之子曰修，曰：熈代为水官，羽数四十八，商声损，一之所生，应钟律，长四寸六分六厘，六毫六丝，其数四十二，姑洗损一，所生木徳之根氐也，周语曰：应钟均利器用，以俾应复言其久而能复，不如己之遂己也，古之言律者，以六吕间六气以隂阳左右而求其合，故曰元，枵合于星纪，娵訾合于析木，今知不然者，日尸无恒舍隂阳有定律度有差，池律无变易，亥不合寅而合于子，故应钟四十二，合于黄钟之八十一，为百二十而赢，己不合申而合于午，故仲吕六十，合于蕤賔之五十七，为百二十而绌，应钟之律，合于黄钟为十三寸六分而赢，仲吕之律，合于蕤賔，为十三寸而绌，此两者隂阳晷影进退，薄蚀之所终始也，咸者盐胶之味也，朽者迂濶之气也，仁人智士之言，或闻其气以为咸朽者矣，行軷壤之祭也，肾者壬癸之位也；应钟在壬癸而不为水者避黄钟之位也，】。
水始冰地始冻雉入大水为蜃虹藏不见
【爵之大水，海也，雉之大水，淮也，周训曰：立冬之日，水始冰，又五日地始冻，又五日雉入大水为蜃，水不冰是为隂负地不冻咎徴之徴雉不入水，国多淫妇，小雪之日，虹藏不见，又五日，天气上腾，地气下降，又五日闭塞而成，冬虹不藏，妇乃僻天气不上腾，地气不降，君臣相嫉】。
天子居元堂左个，乗元路驾鐡骊，载元旂衣黒衣服元玉，食黍与彘，其器闳以奄。
【元堂左个，北堂西偏也，元路古云袗路，袗元色也，黍；彘，亦以养隂也】
是月也，以立冬，先立冬三日，太史谒之天子曰：某日立冬盛徳在水，天子乃齐，立冬之日，天子亲帅三公，九卿，大夫以迎冬于北郊，还反，赏死事，卹孤寡。
【冬者，藏也，迎冬，犹之纳水也，人生于火，而死于火，至于冬，乃为之药也，天子所以敛徳而畜物也，】。
是月也，命太史衅龟防占兆，审卦吉凶，是察阿党，则罪无有掩蔽。
【天下之大疑有二，曰疑刑也，疑兵也，刑疑从轻，兵疑勿举，则亦可以弗卜矣，而犹且卜之，何曰：是有大吉，大凶焉，阿党而出人之罪，犹或可原也，阿党而入人之罪，不可原也，阿党而方，上命挠师期，此不可原也，阿党而轻行，师破夷人宗社，此又不可原也，凢人之阿党者，皆有大权位，势利所集，而后根株，苞蘖生焉，势位不在声影稀，落则与之者少矣，古之圣人以至诚待人以至诚，亊鬼神共驩，放齐犹或比周，然且不谋，筮而用之，又不谋，防而诛之，知廷臣之无所利于共，鲧；共鲧之无所利于洪水也，至于宅揆，则虽以至徳元契而犹且卜之，命之以为神明，所托卿士，庶民不敢或违也，使夫士族之好恶小民之风雨，或彼或此，或寒或暑，而皆卜之，筮之则筮，殚匮矣，凢卜筮之道，视其体兆气色竒耦刚柔端拭而察之，炳如也，必不可得，则端拭而思曰：是何所利于阿党，而为之使，筮，而亦有利于人，则其阿党人也滋甚，然且圣人不废蓍，不讳，阿党者何？曰：畏夫权势之相嬗，天下不言而冀，夫鬼神之言之者也，郑元曰：是谓治狱吏也，曰：治狱吏而不当，则夫人能言之，使夫人不能言之，则是非治狱吏也，或曰，是两事也，有八命，不察有罪，征象与谋，果至两瘳，征则有之，刑有科条，何疑之有？夫是则征亦可无疑也。】。
【景帝五年秋，后诏曰：狱人之大命，死者不可复生，吏或不奉法令，以货赂为市，朋党比周，以苛为察，以刻为明，令亡罪者失职，朕甚怜之，诸疑狱，虽文致如法，而于人心不厌，辄谳之，景帝此诏，可谓深察吏情，凢狱吏不严酷，则贿赂不重，贿赂不重，则阿党不行，小人之出入人罪者，皆有苛察之术，比周之智，敢于杀人，而后人畏而从之，人主寛大敬慎爱人，则狱吏无术，虽不察其声色可也，】。
【武帝末年，罢轮台之，诏曰：曩者朕之不明，以军宏言，匈奴缚马前后足置城下，驰言秦人，我匄若马，又汉使者久留不还，故兴师遣贰师将军古者，卿大夫与兵谋，参以蓍，乃以马书视羣臣，或以虏自马不祥，或以为见强，乃筮易之，卦得大过九五，匈奴困败，及太卜治星望气，皆以为吉，匈奴必破，时不可失也。又曰：北伐行于鬴，山必克，故朕亲发，貮师下鬴山，诏必毋深入，今计谋，卦兆皆反缪，贰师败，军士死畧离散悲痛在朕心，今又请逺田轮台是劳扰天下，非朕所忍闻，今繇此诏观之，则为筮者，亦有阿党也，易九五在大过，枯杨生华，老妇得其士夫，象曰：枯杨生华，何可久也？老妇士夫，亦可丑也。祸败烱，然而羣臣心阿天子，下党贰师，遂以为鬴，山必克之卦，使武帝当时心无偏私，不阿亲近，玩易词，深察其理，则无俟轮台，而始知悔矣，故人主惟虚心察理，不阿亲近，虽不用蓍可也，】。
是月也，天子始裘，命有司曰：天气上腾，地气下降，天地不通，闭塞而成冬，命百官谨葢藏，命司徒循行积聚，无有不敛，坏城郭，戒门闾，修键闭，慎管籥，固封疆，备边竟，完要塞谨闗梁塞徯径，饬丧纪，辨衣裳，审棺椁之薄厚，茔丘垄之大小髙卑厚薄之度，贵贱之等级。
【兵丧者，生民之威，事也，圣人在上，不能使世无兵，亦曰固封疆，修边竟，完要塞谨闗梁塞徯径，数事而已，数事已得积聚，已敛城郭门闾，键籥已慎，则内寇不作，内寇不作，虽外寇至逺道投阱而已，曰：方夏秋时亩栖野，被边圉未修，徯径未塞外寇卒至，如何？曰：是为先起，祸发自彼，吾通其沟浍，陇亩，横纵陂塘，积水枣栗，桑柘被于境内，耒耜锹镢，不失其数，乡遂壮佼，不失其物，是固无患也？曰：与强寇宻迩田庐数撤，秋成数惊，卒无可敛为之，如何？曰：吾有数年之聚，数年之训，忧患与同，弱弱而强，强曰：民有死者，如何？曰：圣人在上，不能使民期頥能使民尽正于牖下，春秋遂疫，祈谷祈年，夫是而犹有夭札，则命也。曰卒有国殇，如何？曰：廪其孤荼，食其父兄，是北郊之所还赏也，曰：士大夫有歾于王亊功能，未茂而爵命已盈，报之则溢不报之，则廧为之，如何？曰：已损其躯体，而复量其爵命，则过矣，犀象之齿角，无劳于人，而犹贵重之，而况于劳人乎？况于搢绅之臣乎？曰：是其厚薄髙卑大小如何？曰：是在掌故也。授等以级】。
是月也，命工师效功，陈祭器，按度程，毋或作为淫巧，以荡上心，必功致为上，物勒工名，以考其诚，功有不当，必行其罪，以穷其情。
【辰月之诫，则为百工也，是特为祭器，而百工之课具焉，夫祭器则无所荡，上心也，祀丰于眤，而祖己恶之，何也？所以教诚也，郊社之用，水藁宗庙之用木豆，所以敦朴，正其本也。正本而推之，玉象所以不设也，赏曰：必当莫不欣悦，则犹有不尽之词焉，罚曰：枉挠不当，反受其殃，其有失时，行罪无疑，又曰，功有不当，必行其罪，以穷其情，则无不尽之词也，其无不尽之词，何也？小人正而君子治也，】。
是月也大饮烝
【，烝，众也，冬祭曰烝，周礼冬狩之后入，献禽以享烝，是非其义者，郑元谓是十月农功毕，天子诸侯，与其羣臣饮酒于太学，以正齿位，谓之大饮，别于他，礼也，党正职曰：国索鬼神而祭祀，则以礼属民而饮酒于序，以正齿位，是臣民异举也，又曰：燕有牲体为俎，谓之房烝，今以仲月大祀，而燕谓之庆成，故孟夏之酹，则序爵于朝，孟冬之烝，则序齿于学，所以正功徳奠天地之义也，其奠天地之义，何也？孟夏巳月，乾卦也，君子以自强不息，迨暇饮醑，所以示羣臣功能之等也，尊尊而卑卑，则天为政于上，孟冬亥月，坤卦也，君子以厚徳载物同位，以齿同齿以位，所以示羣臣同体之义也。长长而弟弟，则地为政于下，故天者所以教敬也，地者所以教让也，敬让立而民不争，是帝王所受情于天地也】。
天子乃祈来年于天宗，大割祠于公社及门闾，腊先祖五祀，劳农以休息之。
【是在饮烝之前，而先言饮烝者，重其亊也，天宗者，日月星辰也；蔡邕云：日为阳，宗月为隂宗北辰为星，宗元春上日，有亊于上帝，则六宗毕祀，而又祈年于三宗，何居乎？曰：日月北辰，天地之正命也，五岳四渎，受命于北辰，移精于日月，以为风雷霜露，以为凉燠寒暑，司中，司命则无所取之也，人民百谷，生于三宗，故于百谷之成，而又报之，然则上辛祈谷之不及三宗，何也？曰：是皆上帝之事也，书肆类上帝，禋于六宗，月令则未之及也，曰：五帝殊礼，三王殊乐，古者天子始受命，必亲郊于上帝，唐虞礼简，五载一狩，十一月朔至于北岳，归格文祖，则固未议圜丘矣。公社上公之配于社者也，门闾之袭于五祀，五祀之错于先祖，何也？曰：非烝祭也，葢周令歳终则各有举焉，或曰祈年，或曰大割，或曰腊，曰：蜡；蜡，息老物也，而及于三宗，降泽劳农而使其君臣大饮，礼欤？曰：日月星辰去人四五万里，以其生我而犹且祀之亲之，而况于臣乎？而况于君乎？君臣濶絶则自秦而降，三代未之有也。】。
天子乃命将帅讲武习射御角力
【古之将帅，则皆士大夫为之也，夫是长大壮佼者以率乡，遂之子弟，立旗致物，或不闲于六艺，故习之，习之不已，又步作之，故其阳气长而鷔志息也，】。
是月也，乃命水虞渔师收水泉池泽之赋，毋或侵削，众庶兆民，以为天子取怨于下，其有若此者，行罪无赦；【古之为赋者，其详察亦及此也，凢水泉池泽，至是方涸，小民力食，俯掇微赢，以给嵗事一有厉禁，则胥徒豪役，倍蓰取之，其取之则皆曰：为天子也，士夫之取于民，有司得制之，有司之取于民，士夫得议之士，夫有司侵渔雷同，天子莫知其知之，立败也，惟曰天子取之，则天下环视，无敢语者，故利散于百姓，而怨归于天子，古者为川泽，虞衡皆有定赋嵗入惟正于天子，其余公之百姓，遐隠伏则亦有遗滞者矣，兼并之害，浅于有司，有司之害浅于上，执事凢以酌为去害，敛福于天子，故民不困穷，上下无怨也；鲁隠公五年春，公将如棠观鱼，公羊以为有百金之鱼是也。臧僖伯谏曰：凢物不足以讲大亊，其材不足以备器用，则君不举焉，君将纳民于轨物者也，故讲亊以度轨量，谓之轨，取材以章物采谓之物，不轨不物，谓之乱政。乱政亟行，所以败也，故春搜夏苗，秋狝冬狩，皆于农隙以讲亊也，三年而治兵，入而振旅，归而饮至，以数军实，昭文章，明贵贱，辨等列，顺少长，习威仪也。鸟兽之肉，不登于俎，皮革齿牙，骨角毛羽，不登于器，则公不射，古之制也。若夫山林川泽之实，器用之资，皂之亊，官司之守，非君所及也，公曰：吾将畧地焉遂往，陈鱼而观之，僖伯称疾不从，如僖伯可谓敛福无怨者矣，】。
孟冬行春令，则冻闭不宻地气上泄，民多流亡，行夏令，则国多暴风，方冬不寒，蛰虫复出，行秋令，则雪霜不时，小兵时起，土地侵削。
仲冬章第十一
仲冬之月，日在斗，昏东壁中，旦轸中，【旧厯不用改从，今左】。
【冬至之日，唐虞在虚，周在嬃女秦，汉之间，在牵牛之首，自秦王政甲子十年，至汉章帝元和二年，行四分厯之嵗凢三百二十二年，日躔退差当五度，余以大初厯斗二十六度，揆之实退，躔斗二十一度，则大雪之日，当在斗六度，自斗以西牛八度，女十二度虚十度，危十七度室十六度，合斗二十，则八十五度，当东壁之中，见于南方，故三统厯云昏壁五度中，是也，自斗以东，箕十一度，尾，十八度，心：五度房五度氐十五度亢九度角十二度轸十七度，合斗六度为九十八度，故月令云：旦轸中，约当轸八度中，是也，三统厯但辨昏而不辨，旦谓昏八十四壁五度中，则旦八十四，当角三度中，不知昏旦有长短，仲冬夜漏六十二刻，旦昏相直，可移一宿，如旦当角中，则月令不言轸中矣，葢昏星易正而旦气难，求以昏壁五度为准实测，当时日躔当在斗六度余，葢日之所在度，次难明，惟据中星，四分相等，以知所在而髙庳赢缩测不精，则差池县絶矣，晋姜岌造三统厯始悟以月食冲得日宿度所在，隋刘焯造皇极厯始悟日非平行一度，二至后，赢缩积差，二度余，则当时以为大雪，日在斗十二度者，皆未尝实测，但依太初厯而言之，至于昏旦，两中昭在人目，则月令所推轸，璧必髙堂生及曲台诸儒为之，非三统四分所辨，亦非周，秦之旧文明矣，如依太初日在斗十二度，则昏中当在奎一二度，何得以壁五度为凖乎？自汉元和乙酉至晋泰元甲申凢三百年退五度，冬至在斗十六度中，则大雪，在斗一度，自泰元甲申至梁大同，壬戌，一百五十九年，日行退疾已在斗十二度，退疾之后，已，复平行，自大同，壬戌，至开元甲子一百八十三年，退三度，在斗九度半间元甲子，距今戊寅九百一十五年，在箕三度，末凢退十六度，以是平推积嵗日躔行有迟疾积嵗星分因有纡促，或前促而后纡，或前迟而后疾，通得六十年而差一度，秦；汉，而上厯牛八度女十二度虚十度，得三十度，当十八百嵗以三代唐虞，揣之则放勲，初，厯在虚，危之间，虽郭守敬所裁，六十七年之差，施于千嵗巳邈乎濶矣，天地盈缩四千三百八十三年之内，犹人一嵗冬夏往还之，有迟疾，仲尼春秋己未为始，始还隂厯犹夏至之生隂迨元至正二千四十八年，始复还阳厯犹冬至之生，阳中分一千二十余年，而上犹秋分之际隂阳始争自宋，元嘉十年，上距晋泰元九年不上五十年，辄差二度，下距大同，八年不上百十年，辄差三度半，只此百五六十年，为坎离战，次日躔飞越，推此而上，千二十余年，必有纡行百五六十年，仅得二度者，此又自平行盈缩之外，宜特立二差以为隂阳交变之限，非可常例求之也，犹之月行迟疾，各有极差，积久始见，惜诸古牒，无可复稽，不得不留，以俟后人，是篇，特为汉儒而发明昏壁，旦轸则大雪，必在斗之杓间，如大雪，在斗十二，则昏中必在奎之初度，虽云古人，言简约畧可观而其迁次，古文以就时厯亦槩可知矣。郑元既疑躔次之，近秦官，又不疑中星之，仍汉厯既明车服之异，周时又不明汉制之，参四代亦粤稽之至意，阙慎之盛心也，】。
仲冬之月日在箕昏东壁中旦翼中
【是子月也，日躔，天汉之首，当河支流下于南极，葢天地之交际也，大雪之日，日在尾五度，昏室五度中，旦翼二度中，尾为九子，尾五度，天子之神宫也，冬至在箕三度，日在箕，则万物基始矣，箕四星，西北距极百二十一度半，日在箕，则昏参井，见于东方，钺在井口，子丈人在参之南，天子有道，则井钺不伤大臣，信度丈人，明润则耉臣平格】。
其日壬癸，其帝颛顼，其神元防，其虫介，其音羽，律中黄钟，其数六，其味咸，其臭朽，其祀行，祭先肾。
【黄钟者，律之始也，其律九寸，其数八十一，凢律皆十有二寸，黄钟之阳八十一其隂三十有九积一百二十，以九分之为十有三寸三分，天地之方圆，日月之弧矢，薄食之交限，皆十有三寸三分，实测表晷以为隂阳之端始也，应钟三寸七分三厘，三毫合于黄钟，则十有三寸七分三厘，三毫而万物交终，故谓之应钟，应钟与黄钟交于子，亥之间，而水木始生为数，一百二十三，六分而赢蕤賔，仲吕交于午巳之间，而金火始革为数，一百一十六八分而绌赢绌，出于律而进退应于度律以命日，度以命星，此两者，五行所分，应二仪所合徳也圣人观于二五之徳参两之数，制为三钟，三吕以滙金木，又为黄钟蕤賔，以衷水火而隂阳刚柔人鬼之情状，备悉于此矣。黄钟之实凢十有七万七千一百四十七，因而三之，五十三万一千四百四十一，归而两之，二十六万五千七百二十半，举其差积，而古今厯数万物赢缩，可得而言也。古之圣人执中而治不探，頣论不贵説要而归之，黄钟曰：是元阳始萌在黄泉之中，敬以治之，和以养之，静以居之，诚以行之，仁以宣之，为是五者而成黄钟，以通于十有二月，损益制度隂阳不忒若此而已矣，】。
冰始壮地始坼鹖旦不鸣虎始交
【坚冰至，则坤月也是复矣，而益壮，何也？阳始生于下而隂益凝于上，母壮之时也，鹖旦，鸮鸟也，或曰求旦之鸟，阳生而不鸣，得所求也？】。
天子居元堂，太庙乗元路驾鐡骊，载元旂衣黒衣服元玉，食黍与彘，其器闳以奄。
饬死事，命有司曰：土亊毋作，慎毋发葢，毋发室屋，及起大众，以固而闭，地气沮泄，是谓发天地之房，诸蛰则死，民必疾疫，又随以丧，命之曰畅月。
【畅月而饬死事何也隂不饬则阳不畅，死者之托于木，犹晷之托于地也八尺之表，取晷进退，进退之端，以为生死黄钟之表，直于蕤賔，畅在夷则，饬在姑洗，蕤賔之表，直于黄钟，畅在太簇，饬在无射，南吕之表，直于圜钟，畅在中吕，饬于大吕，圜钟之表，直于南吕，畅于应钟，饬于林钟，因而通之，姑洗之表，直于无射，姑洗可饬也，而饬于林钟，林钟之表，直于大吕，林钟可饬也，而饬于无射，前阳而后隂左生而右死表髙则晷长表，下则晷短，居则从表，葬则从晷，此先王所以治生死之亊也，中古之日，在于虚危，以为死丧，哭泣坟墓之事，三代而下，袭而用之，不知其无与于虚危之事也，要以相其方位，卜其宅兆，则于是月焉，毕之也？既于是月毕之，而又云无发葢，无发天地之房，何也？谓是孟月危，虚昏中坟墓茔兆，既以辨之矣，闭固已成，毋复动之，诸蛰之气，俟其自复，故屋室者，生之房坟墓者，死之房也，土事毋作，葢为先王劳民，无逾月之役也，民无逾月之役，则谓之畅，固宜】。
是月也，命奄尹申宫令，审门闾，谨房室，必重闭，省妇事，毋得淫，虽有贵戚近习，无有不禁。
【是周道也，易道之在复曰雷在地中，复，先王以至日闭闗商旅不行，后不省方，夫是则犹夏殷之道也，夫易之为道，不自周始也，姤月之令，则于是尽反矣，古之君子观于隂阳姤复之数，以是治身，则以是治家，以是治天下奄尹，于周为内宰，掌王之宫，令士夫也，辰月之正妇容，子月之正妇，工何取之也？曰：取之水徳辰以为貌，子以为事贵近，申禁所以逺女祸也，然则周之多女，祸何也？曰：其盛也，以之其衰也，亦以之盛，于夷则衰于姑洗，此黄钟之治也，】。
乃命大酋，秫稻必齐，麴蘖必时，湛炽必洁，水泉必香，陶器必良，火齐必得，兼用六物，大酋监之，毋有差贷，【酒熟曰酋，大酋酒官之长也，湛渍也，炽炊也，火齐生熟之调也，】。
天子命有司祈祀四海大川名源渊泽井泉
【井何祠之井徳之地也井之于川，海源泽，犹复之于五徳也井在小祀，而灶在大祀者，何也？源泽川海则不为小祀也。然则灶行门户，中霤，何为五祀也？曰：灶者未既济之义也。行者，中孚小过之义也。中霤，坎离之义门户，乾坤之义也。此入者，易之所终始也，】。
山林薮泽，有能取蔬食，田猎禽兽者，野虞教导之，其有相侵夺者，罪之不赦。
【野虞之厉禁，为木材也，犯者得执而讨之，賔客之泽物，丧纪之蒲苇，不必尽官之也，且于是冬狩矣，致禽之余弛，数日，禁亦毋乃可乎？自古山林薮泽，皆有厉禁，三代迄汉皆有苑囿，包跨寥廓，今日乃悉公于郊甸，亦越古之盛美也，】。
是月也日短至隂阳争诸生荡
【隂阳方争隂且胜则忧之，谓是生死之交也，交而必分阳，且胜则持之，为是未壮，生者毋荡，古之圣人闭闗禁旅，则必谓此也大都北极出地四十一度，冬至之日，昼三十八刻，夜六十二刻，大统厯称昼四十一刻，夜五十九刻，葢应天晷所测也凢日冬至天中，八尺之晷，一丈三尺三寸五分，以九约之一百二十有竒此三分日周之数也，毎于前后七日之间，进退前却，或长至一丈五尺，或短至一丈一尺五寸，酌其平中，为日至之数，上下争荡于六，七寸之内，凛乎如薄蚀之畏人也，古之圣人葢尝亲省其，恐其逺而不复故于初曰不逺复无秖悔，元吉于三曰，频复厉于上曰：迷复，凶，有灾眚，用行师，终有大败，以其国君凶，至于十年不克，征自易词之告诫，未有严厉，于此者也。葢自三代以来，统日以甲，统月，以子日至癸而穷，故甲为之始，月至亥而穷，故子为之始，复之上六，犹称天建，故虽农事，未勤而用师之戒，一严至此，敬天宪也，是子月不述圜丘，何也？曰：是不袭礼也，于髙禖则书之于南郊则不书，何也髙禖月令也，南郊则非月令也，为明堂之亲，于农桑者也，董仲舒曰：天子毎歳首必郊祭，故敢为地，行子礼将兴师，必郊祭先告天，乃敢征伐，行子道也，举四祭而遗郊祀则为不经，夫月令，则犹未举，四祭也，举其切于农事顺隂阳而为之郊，祀礼乐，或别为书，何可同也？】。
君子齐戒，处必掩身，身欲宁，去声色，禁耆欲，安形性，事欲静，以待隂阳之所定。
【定心气，安形性何义乎？曰：古人之微也，心气隂君于中而火为之使，形性阳君于中而水为之使，心气外阳而易动，故定之形性外隂而易静故安之，其贵于宁静，澹泊则一也。刘安曰澹泊，以明志宁静，以致逺则犹未及于心，气形性之义也，定晏隂之所成待隂阳之所定何义乎隂节将成不宜与争，争则败，故定之阳节已定，不假与争，久必胜，故待之，定其所成，待其所定，故天下不争而隂阳静正也】。
芸始生荔挺出蚯蚓结麋角解水泉动
【芸荔挺，含气之重者，感阳而出，阳之先生者也，鹿走山阳尽而角解，麋走泽隂尽而角解，正义曰：节蚤则解，蚤夏小正，故云：十一月，麋角陨节，晚则解，晚夏小正，故云：十二月，陨麋角周训曰：冬至之日，蚯蚓结，又五日，麋角解，又五日，水泉动，蚯蚓不结，君政不行，麋角不解，兵甲不藏，水泉不动隂不承阳】。
日短至，则伐木取竹箭，是月也，可以罢官之无事，去器之无用者，涂阙廷门闾，筑囹圄，此以助天地之闭藏也，【柞氏，薙氏剥隂木耜冻草，则于是月也，竹木取材者也，取材莫如冬，官人象器者也。象器莫如用器，敝而舍之，官耗而改之，亦未为不可也，是月也，不可以葢屋室而可以筑囹圄，何也？曰：不发葢屋也，不发葢屋，则筑囹圄，义也，皆以防万物之蛰藏者也，天地泰而桎梏，解蛰虫萌动，则小罪小狱，咸仰天泽，故仁人之于杀蛰，啓蛰观法深至矣，】。
仲冬行夏令，则其国乃旱，氛霿防防雷乃发声，行秋令，则天时雨汁，瓠不成，国有大兵，行春令，则蝗虫为败，水泉咸竭，民多疥疠。
【雨汁瓠，何取之也？郑元曰：昴毕之气乗于虚危雪雨杂下，谓之雨汁，虚危之下，星有瓠，故曰：瓠不成，夫是斗建之间，固不得瓠也，古之分次者，始于虞，夏，葢莫之敢改也。久而浸淫，龙虎鸟各易其所，故仲冬之不称元枵，仲夏之不称，鹑火，则于是取之也。】。
季冬章第十二
季冬之月，日在婺女，昏娄中，旦氐中，【旧厯不用改从，今左】。
季冬之月日在牵牛昏娄中旦角中
【小寒之日，日在斗十度，昏奎九度中，旦轸十二度中，斗柄距极百十九度，北上渐台，距极五十八度河汉之左畔也，牛六星中，距极一百八度，日在牛三度，则昏娄六度中，旦角九度，中爟积薪，昏见于东方，爟薪不动，则边圉无事】。
其日壬癸，其帝颛顼，其神元防，其虫介，其音羽，律中大吕，其数六，其味咸，其臭朽，其祀行，祭先肾。
【大吕律长八寸四分四厘四毫四丝，其数七十有六，蕤賔益一之所生也，蕤賔则不可以损矣。五十有七，去其十九，则入于黄钟之隂故复益之，则蕤賔为主也，蕤賔疑不可为主者，以其方盛，若不自为客，自黄钟视之，则犹然客也，故谓之蕤賔，蕤賔，以客代主之，令反损为益，是以子得其家，妇得其室，律吕主娶得不絶也，易曰：天施地生，其益无方，凢益之道与时偕行，大吕受益者也，】。
雁北乡鹊始巢雉雊鸡乳
【周训曰：小寒之日，雁北乡，又五日，鹊始巢，又五日雉始雊，雁不北乡民不懐主鹊不始，巢国不宁，雉不始雊，国大水，夏小正曰：啓蛰雁北乡雉震呴，曰：震也者，鸣也，呴也者鼔其翼也正月必雷，雷不必闻，惟雉闻之，何以谓之雷？雉相识以雷】。
天子居元堂右个乗元路驾鐡骊，载元旂衣黒衣服元玉，食黍与彘，其器闳以奄。
命有司大难旁磔出土牛以送寒气
【圣人之爱民也，索其所以福，民者不得，曰：吾驱其难者而可矣，民生于王，而歾于土，吉凶忧患，则于是取之辰月之难，木上沴土，阳躁而多祸，故为难以毕之，酉月之难，为金壮也，土将谢，而金用事，故为难以达之，丑月之难，土气耗散隂退而多慝，故为难以送之，或曰辰月之难，谓己将至矣，先为难以御之，若是则迎夏，何也？曰：夏者长养之气也己者隂慝之先伏者也，人生象木，肢节纵理，故仲吕，南吕大吕者，将与为间，而重难其事，故曰吉凶，同患之至也，然则四司之厉，如何？曰：四司之厉，不如夫鹰，獭豺虎犬彘之为厉也，】。
征鸟厉疾，乃毕山川之祀，及帝之大臣，天之神祗，【征鸟厉疾气已迅也，周训曰：大寒之日，鸡始乳，又五日，鸷鸟厉疾，又五日水泽腹坚，若是，则山川之祀，亦可以毕也，郑元曰：帝之大臣，谓勾芒之属，天之神祗，谓司中，司命，风师，雨师，是则再祀也，神祗皆大帝之大臣皆人也，葢自孟冬以来，祈年，大割及川源，大泽至此，而岳渎宗佐有功于民者，飨报皆毕矣。诗曰嵗聿云莫则征鸟之谓也？】：
是月也，命渔师始渔，天子亲往，乃尝鱼，先荐寝庙，【正义曰：渔猎一也，天子亲教猎而不亲观鱼，臧僖伯所谏隠公也，今曰天子亲往，何也？是非渔民也，则为寝庙，故是荐鲔之，终事也】。
冰方盛，水泽腹坚，命取冰，冰以入，令告民出五种，命农计耦耕事，修耒耜，具田器。
【是临月也，易云：泽上有地，临泽上有地，葢谓冰坚也，临之，八月有凶，葢谓酉月，先王所以致难也，君子以教思无穷，容保民无疆，则必于农事焉，始矣！农事具而后教，事具而后礼乐征伐，刑赏庆威以次焉，起也，入冰出种何也？入冰而隂政毕出种，而阳徳布告令同日，示民不惑也。计耦耕事，则犹是井田之遗也，诗曰：骏发尔私，终三十里，亦服尔耕，十千，维耦井田之事也，】。
命乐师大合吹而罢
【季秋习吹，此其终事也，舞之不终亊，何也？曰：吹必有舞，王居明堂，礼曰：季冬，命国为酒，以合三族，君子説小人乐夫是不言合吹也，而于合吹言合族者，葢合族在于是矣。诗曰：坎坎鼓我，蹲蹲舞我，迨我暇矣，饮此醑矣，谓歳暮礼阕，王者乃暇也，】。
乃命四监收秩薪柴以共郊庙及百祀之薪燎
【夫是则月令之重郊庙也，郊庙之礼，葢有特起焉，上帝之牺牲，谋之于春丘，泽之燔柴，谋之于冬，报以精禋，王者之所自治也，故谓月令之不言，郊祀者过也，月令之祈谷，祈禖祈麦，祈年终嵗七荐则未及禘祫也，禘祫纪嵗月令纪月，君子之于礼乐也，更端焉耳？】：
是月也，日穷于次，月穷于纪，星回于天，数将几终嵗且更始専而农民无有所使。
【周礼以下剂致民，约以下地之则家役，一夫凢国家祭祀，共野牲，令野职凢賔客令修道路委积，大丧，及窆，抱磨共丘陇，蜃车之役，皆取之乡，遂均人均，人民牛马，车辇之力，政以嵗上下丰年，公旬用三日，中年用二日，无年用一日，此云専而农民无有所使，则是不用之也，葢自孟冬而后敛聚众役，城郭门闾，要塞闗梁室屋茔垄，无所不备，以百六十万家之众役之不及百一者，至于征鸟厉疾，则可以休矣凢是书専为农政，故于终嵗又申言之】。
天子乃与公卿大夫共饬国典，论时令，以待来嵗之宜【国典之与时令，犹月令之于周官，六典六叙，六属六职，六联六计，八成八法，八则八柄，八统九职，九赋九式，九贡九两皆典也。时令一而已，因嵗因月因日，因星，因辰观其赢缩，以为损益，天子公卿，舍此则无以为学也，公卿大夫相与讨论，典令既协，乃以正月始和，布于象魏，守其典故，以时令通之，虽百年必世，不变可也，宋熈寜间，王安石尝数变法，一日，上御迩英阁，问：司马光曰：汉守萧何之法不变，可乎？光对曰：寜独汉也，使三代之君守文武禹汤之法，虽至今存可也，汉武变髙帝之法盗贼半天下，元帝改孝宣之政，汉业遂衰，繇此言之，祖宗之法，何可轻变？吕恵卿云：先王之法，有一年一变者，正月始和，布法象魏是也。有五年一变者，巡狩，攷制度是也。有三十年一变者，刑罚世轻世重是也。光言非是，上又问光，光云布，法象魏，布旧法也，诸侯变礼易乐，王以巡狩诛之，非为变法也，刑新国用轻典，刑乱国用重典，是为世轻世重，非变也，治天下，譬如居室，敝则修之，非大壊不宜更造，上不听，于是熈宁之政，为天下最弊】。
乃命太史，次诸侯之列，赋之牺牲，以共皇天上帝社稷之飨。
【三月，游牝于牧。已，书其数矣，六月，命四监大合百县之刍牧，八月，命宰祝巡视全具，则亦已给矣，而又赋之异姓之诸侯，何也？曰：繇是百县之内也，曰：赋之刍牧与赋，其牺牲兼乎？曰：犹之乎赋也，刍牧实也，牺牲名也，太史列之曰：是皇天上帝社稷之飨，百辟供之，则于是致精焉耳？曰：是季秋已制之矣，曰：季秋则诸侯之税也，】。
乃命同姓之邦，共寝庙之刍豢，命宰厯卿大夫至于庶民，土田之数，而赋牺牲，共山林名川之祀。
【祭祀刍秣，则固有常式也，薮牧养蕃，则固不乏也，而必为是者，言天子不敢有取于百辟，惟是上帝社稷寝庙，山林名川，则合力以供之，异姓之供，郊社同姓之供，宗庙臣庶之供，山川亦犹是圻甸，井里之内也，书其版数人民土田，天子受而藏之，与贤能之书，共在天府，是非复充人。委吏之事也，故以命之，太史，太史者列其数，不举其事，故太史者列司徒之事，事不复举，大小司徒也，】。
凢在天下九州之民者，无不咸献其力，以共皇天上帝社稷寝庙，山林名川之祀。
【是则天子所拜天下之民数也，州方千里，建国二百一十五百七十六万家，以九乗之一千八百九十国五千一百八十万家，去其一百二十，为天子列辟，圭采之地，自是而外诸侯爵禄，下逮士庶，什一之余嵗有惟正咸献其力，无不备矣，凢如是者非为天子也，天子为百姓以祀山林，名川，社稷寝庙，皇天上帝，故先皇天而后上帝，先上帝而后社稷，先社稷而后寝庙，先寝庙而后山林名川，故古之为仁孝者，非自身致也，达其大本而后合，举之以天下，奉其天亲，犹以肤髪奉其心志也，或曰：山林名川，则诸侯自祀之，不献于天子，而曰咸献，何也？曰：是畿内之山川也，名山大泽，古不以封，岳渎薮镇，则犹天子之祀也甚矣，为月令者之宏也，其纎悉备至矣，本于农事，中于礼乐，终于防计，而皆曰：是民之力也，非圣人则谁能为之】。
季冬行秋令，则白露蚤降，介虫为妖，四鄙入保，行春令，则胎夭多伤，国多固疾，命之曰逆，行夏令，则水潦败国，时雪不降，冰冻消释。
【管夷吾曰：北方曰月，其时曰冬，其气曰寒，寒生冰与血其徳淳越温怒周宻其事，号令修禁徙民，令静止，地乃不泄，防刑致罚，无赦有罪，以符隂气大寒乃至，甲兵乃强，五谷乃熟，国家乃昌，四方乃备，此谓月徳月掌罚罚为寒，冬行春政则泄，行夏政则靁，行秋政则旱，是故冬三月以壬癸之日发五政，一政曰：论孤独防长老二政曰：善顺隂修神祀赋，爵禄授备位，三政曰：効防计，毋发山川之藏，四政曰：捕奸遁，得盗贼者有赏，五政曰：禁迁徙，止流民，圉分异，五政苟时，冬事不过，所求必得，所恶必伏】。
【又曰：秋令毕睹壬子水行御。天子出令，命左右使人内御，御其气足，则发而止，其气不足，则发渎，盗贼数劋竹箭，伐檀柘，令民出猎，禽兽不释，巨少而杀之，所以贵天地之闭藏也，然则羽卵者不叚，毛胎者不，妇不销弃，草木根本美，七十二日而毕，睹壬子水行御。天子决塞，动大水，不利后宫，不然，则羽卵者，叚毛胎者，妇销弃，草木根本不美，亦七十二日而毕也，】。
【臣按管子四时五行凢二篇所制，二十五政，辞不雅驯，或义不可解，然其条贯明白，以人事纪隂阳间可循举也，月令精微，驯雅而人政天令久已相蒙，推其四时，十二月中大政八九十，节目百二十分配乖异，难以取伦，必皆诿之天时，则非作者之意，故于终篇系缀管氏使，以政徴时得寻其崖畧云】。
月令明义卷四