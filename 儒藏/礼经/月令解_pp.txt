钦定四库全书    经部四
月令解       礼类三【礼记之属】
提要
【臣】等谨案：月令解十二卷宋张虙撰，虙慈溪人。庆元，丙辰，进士，官至国子祭酒，是编乃虙，端平初，入侍读幄，时以纂未及竟，以病归，家居时，乃续完之，表进于朝，十二月，各自为卷，奏称：每一月改则令以此一月，进于御前，可以裁成天地之道，辅相天地之宜，虽未免过胶，古义不尽，可见施行，然辞义晓畅于顺，时出政之际，皆三致意焉，其用心有足取者，月令于刘向别録属明堂阴阳记当，即汉书艺文志所云，古明堂之遗，事在明堂，阴阳三十篇之内者，吕氏春秋録以分冠十二纪，马融贾逵，蔡邕，王肃孔晁，张华皆以为周公，作郑康成髙诱以为即不韦作论者，据汉百官，表言太尉为秦官，或又据国语，晋有元尉，舆尉之文，谓尉之名，不必起于秦，然究不得，因元尉舆尉，遂断三代必有太尉也，意不韦采记旧文，或传益以秦制欤？今考其书，古帝王法政施令之大端，皆彰彰具存，得其意而变通之未尝非，通经适用之，一助至，其言误某，令则致某灾，殆因洪范庶徴而推衍之，遂为汉儒，阴阳五行之滥觞，虙解皆未能驳正，然列在礼经，相沿已乆亦不能独为虙咎也。原书因随月进御，故凡解见孟月者，仲月，季月皆重见永乐大典所载合为一编，多删其复，于例为协，间有删之不尽者，今并汰除以归画一焉，乾隆四十六年九月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】陆费墀
进月令解表
臣虙言，臣窃以后天而奉天时，虽夙参于造化，按月以观月令实，肇见于圣明，矧临万务之繁，欲极羣书之博，惟拔寻于要领庶頥爱于精神，【臣】惶惧惶惧，顿首顿首考，吕氏春秋之书，承周末，圣贤之论，纪分十二井，然彚列之条，岁尽一周，粲若环循之次，杂之于礼，附以爲经，汉相奏之，固尝表采唐宗定，此亦就刋删虽号钩深于斯文，未知区别于令序，曷若以孟仲季析为寒暑之期于朔望占，作旦昬之候，所谓举目皆可见，若欲锐情，又何加凡餍饫，使自得之，非睿知，孰能与此兹葢，恭遇皇帝陛下，心存兢业，学务雍熈，艺圃览游，澹若耆书之乐，经帏访问渊乎？耆古之怀，方当省岁以有为，因听负暄之入献，取诸儒共集之典，厘每卷各立之门，防析木防元枵，随所舍而改中夹钟中太蔟，视其律，以更据往知今，自我作古，严恭寅畏，外此何求？辅相裁成，由兹而出，执而论厯殊史家黑白之分，写以为图，笑巧匠丹青之象，其月令解十二卷缮写，成十二册，谨随表上进以闻，臣惶惧惶惧，顿首顿首谨言。
奏月令解劄子
臣昨者叨侍经筵，适讲月令，秋之三月，尝与侍读钟震言，欲待月令终篇，以十二月分爲十二卷书之，纳于禁中，时当此月，陛下则以此月一卷观览，凡一月之中隂阳消长之运，星夜出入之躔，气序之迁改景物之多易，与夫园林草木之华盛，鸟兽虫鱼之生育，田舍耕耘之节，妇子蚕桑之期，歴歴具载使置之座侧，又切于崔寔之政论，置之几案，何减乎魏征之谏，防其于赞化为益多矣，既而以病予告，有志不成，縁臣身则病矣，而眼犹能观，故书，心犹能记旧事，于是以秋三月已成之说，上接乎春夏，下逮夫，季冬一一为之解释，通前爲十二卷，陛下或许以投进，即当防日，备録装褫送上，每一月改则令以此一月，进于御前，陛下展卷，时时玩之，或谓智，本天赐聪，本天生一览无遗，成诵在心，何假纂集之爲不知，此非爲记问设也，惟欲于宫中无事，清闲之燕，举目在前而已，昔有谈脩养之，术者欲书月令置左右，如冬夏至，宜谨嗜欲之类，庶得自警，谓陛下守此则可以裁成天地之道，可以辅相天地之宜，岂为脩养之术哉？【臣】不胜惓惓。
钦定四库全书
月令解卷一       宋 张虙 撰
孟春之月
孟春者，斗建寅之辰也，汉志云：引达于寅，则寅引也，夏正爲正月。
日在营室
正月之中，三统歴云，日在室十四度，元嘉歴云，日在室一度疏谓，月令据其大畧不细与歴同日与斗，建常相合，寅与亥合，正月斗建寅，则日在亥，室星属亥也，【案此说，由不知歳差，故以为据，其大畧又泥于子与丑合，寅与亥合之说，皆非也。】营室二星。
昬参中旦尾中
每月必记昬旦中星者，人君南面而治，仰观天文，以授民事，故举南方之中星，爲候月令中星，疏亦谓据大畧而言不与歴正同，但一月之内有中者，即得载之【，案此亦由不知岁差，故有是说，】中星一昼一夜分天之半，参十星，西方之防，尾九星，东方之防参与尾相望也。
其日甲乙
左传云：天有十日，以应五行，五行播于四时，故十日各有所属，甲乙属春注乙之言轧也，时万物皆解，孚甲自抽轧而出，因以爲日名焉，疏云：日功之名。
其帝太皡其神句芒
据经惟曰：其帝其神，初不言祀正前汉魏相传言东方之神，大皥乗震执规司春者，而注疏以爲祀，其帝又祀其神，有主必有配，皆以义起礼耳，后世因其言则祀礼，不复废矣，然其帝其神，名号亦自取义，元气广大，谓之皥天，则皥者广大之意，木初生时，句曲而有芒角，故曰句芒。
其虫鳞
鳞亦谓之虫所谓鳞虫三百六十，龙为之长注，鳞龙蛇之属，有孚甲似木。
其音角
疏谓：春时调和乐，以角爲主角，触也，物触地而出，戴芒角也。
律中大蔟
大蔟者，月建寅之律也，律候气之管，以铜爲之实以葭灰，以罗縠覆之，置缇缦，室中孟春气至则大蔟之律应，而吹灰中者，气与律相当也，国语云：大蔟，所以金奏，赞阳出滞，汉志云：蔟奏也，阳气大，奏地而达物也。
其数八
金木水火得土而成，木数三，得土五数，故爲成数八。
其味酸其臭羶
在口者爲味有形则有味，木曰曲直，而曲直作酸，木实之性，然则木实酸通于鼻者爲臭，有气则有臭，凡草木所生，其气羶也。
其祀户祭先脾
凡五祀，皆有功于人，故立祀以报之，又各从其类也，春祀户者，户在门之内，易节卦不出户庭，不出门庭，解者谓竒爻在前户之象，偶爻在前门之象是竒者爲户偶者爲门春祀户，秋祀门户，祀其出门，祀其入户在内，于人为尤，近当冬寒，时塞向墐户，春气和，则人辟户矣，故祀其神，祭用牲之藏，时各有所先，既非本属，又不可论相生，又不可论相尅虽与古尚书文合，又不可通其义，此葢不过示有所先耳，当以人六脉之次第求之，自右手起以命脉爲主，于是爲脾爲肺，乃入左手爲心爲肝爲肾，此其次第，非出于人之私也，故用牲之藏，其所先者，亦依之，而春夏中央，秋冬之际定矣，故春先脾。
东风解冻蛰虫始振鱼上冰獭祭鱼鸿鴈来
此记正月时候也。冰凝则鱼潜而下冰释，则鱼跃而上，獭祭鱼者以鱼，方可取祭而后食，犹人食必祭也，天之生物，自有禀性之善者，特其偏耳，鴈随阳者，禹贡谓之阳，鸟鴈之随阳，居无定所，从中土视之，自北而南，谓之来，自南而北，亦谓之来，孟春之来，自南方而北也。
天子居青阳左个，乗鸾路驾仓龙，载青旂，衣青衣服仓玉。
天子每时居处，及所乗车马所建，旌旗所服，衣玉所食，牲谷及器物之属，皆顺时气也，春爲青阳，吕氏取之，以名天子所居，名与居正相称也，此当寅上正月位也，孟月则居左，个个者左传置馈于个释者，谓个厢也，鸾路者明堂位言鸾车，有虞氏之路，车之有鸾，不特有虞氏之制，意自有虞氏始，然春乗鸾路取其色，非取其声，后汉舆服志耕车注，车必有鸾，而春独曰：鸾路者，鸾鳯类而色青，故以名春路，陆佃礼图于太常条下，谓青路，谓之鸾路者，则鸾青鳯故也。以此知鸾路正取其色之青，仓龙者仓，青也，曲礼言：左青龙，仓龙即青龙以马爲龙，周礼马八尺以上爲龙，此天子所驾也，诗疏骐青而防黑青旂旂，色尚青也，载谓建之于车，周礼交龙爲旂，旂必有铃，青衣所衣之衣，尚青色也青色爲衣，古未之见，唯近世夏休辨，六服之色，以衮之色如蓘，蓘青草也，鷩赤毳，黄希白元黑皆然，仓玉玉之青者，服谓冕旒及笄，并佩玉，尚青色也，玉藻水苍玉，以文色似水之苍，周礼苍璧青圭，此皆玉之青者，山海经武，玞石似玉，青地，白文色雄，羽猎赋说，玉耀青荧，顔师古注言：其色青而有光耀也。
食麦与羊其器疏以达
麦木谷也，疏云：麦实有孚甲，属木，尚书五行传以羊爲火畜，春气贵和，食其当方之谷，而以火畜助之，食得其调，则疾不生，亦所以安性也，古人之食，惟取其宜而已，不以珍异进也，器疏以达，春主发散，疏则散达则发，或谓疏爲刻镂之象，求之太过，此特言其开畅而已。
是月也，以立春，先立春三日，大史谒之天子曰：某日立春，盛德在木，天子乃齐，立春之日，天子亲帅三公，九卿，诸侯，大夫以迎春于东郊。
立春爲正月节迎春于东郊者，人君后天而奉天时，当其气至，则出郊以迎，所以导之也，太史礼官之属，先三日谒之，将以致天子之齐也，盛德四时，皆有德，或生或长，或敛或藏，是其德也，天地之大德，固难于形容，至其分而爲四时，则各有所在，故因其分而言其盛，则天地之德，于是着矣春之盛德在木，木属春也，凡见于万物之生木之德也，亲帅羣臣迎之于东郊，所以重其至，示敬也，迎迎其气耳，非有神矣，或谓即太皥句芒，故迎而祭之，注引文曜钩谓灵威仰。
还反赏，公卿诸侯大夫于朝，命相布德和令，行庆施惠，下及兆民，庆赐遂行，毋有不当。
古者赏以春夏，顺时气也，迎春之赏，葢喜其气之至故行赏以饰喜，尤爲顺时之大者，然是赏也，惟及于公卿，诸侯，大夫而己未及兆民也，于是命之相臣指，居辅佐之任者，布德以助春之德和，令以和春之令曰庆，曰：惠，又出乎赏之，外以行以施，及于兆民，庆赐则又总言上之所与，毋有不当，使当得者，皆得所予虽广，而无一妄予者，古人淳厚，安有欺罔之事邪！
乃命大史，守典奉法，司天日月星辰之行，防离不贷，毋失经纪，以初爲常。
周礼大史之职，掌六典，逆邦国之治，八法，逆官府之治，则守典奉法，是其职也。然颁嵗年于官府，都鄙颁朔于邦国，皆大史职也，岂惟六典八法而已，日月星辰行于天者，大史司之防如天文志，填星居防其国【，案汉书天文志作填星，所居国吉，居防久，国福厚，此删改其文，国字下应脱一吉字，】五星所聚，防其国王，【案天文志作其国王天下，此删去天下二字，】是防也，离如月离于毕，是离也，大史司之曰防，曰离，皆无贷者，言占验不差也。【案月令，乃言推歩不差耳，非言占验】经纪谓日月星辰行天之躔度，初如歴法之元，孟子所谓故也。用是爲常，此不可变者，治歴明时本贵乎革，若其法之初，则不可得而易。
是月也，天子乃以元日祈谷于上帝，乃择元辰，天子亲载耒耜，措之于参保介之御间，帅三公，九卿，诸侯，大夫，躬耕帝借，【案借田，今本作籍非】，天子三推，三公五推，卿诸侯九推，反，执爵于大寝，三公，九卿，诸侯，大夫皆御，命曰劳酒，元日，或以爲吉日，或以爲善日，其说则同，然以书所称，元日观之，则元日乃正月朔旦也，吕氏创法，则以元日行礼祈谷，躬耕本一事，其行礼则同一日，既曰元日，又曰：元辰，元日，即朔日元辰，于是日取其时也，十二支谓之辰，元日曰：以则以朔日行之无俟乎？择元辰曰：择则于元日之中，取其辰之良者用之，故谓之择也，左传郊祀后稷，以劝农事，故啓蛰而郊，郊而后耕，此周制也，吕氏不遵此礼，月令春祈谷，夏亦祈谷，祈谷非郊也，祈谷，礼毕，于是讲躬耕之礼，耒耜，田器也，措之参保介之御间参，凡车上人皆可言参乗保介注以爲衣甲之士，非也，诗臣工云：嗟嗟保介，介犹副也，诸侯来朝，介或九人，七人五人，天子之保介，犹诸侯之保介也，则介岂谓衣甲天子之车，安得有甲士，惟耒耜之器，非车上所能容，所以措之于左右之间，御间即谓天子所坐之处，帅公卿诸侯大夫以身帅之也，躬耕者祭统云，天子诸侯，非莫耕也，身致其诚信，诚信之谓尽，尽之谓敬，敬尽可以事神明帝借，古说谓爲天神借民力所治之田以借爲借，或云，耤蹈借也。躬亲履践之义，皆不若应，劭以爲典籍，葢干畞之田，必有籍，以纪之曰：帝借则与民之公田异矣，周礼甸师帅其属而耕耨王借，则帝借即王借帝借之，帝非指天也，曰：三推五推九，推此则尊卑劳逸之辨也，人君惟知稼穑之艰难，亲耕之礼，盖体民也，耕借而反，亦己劳矣，故饮之酒，亦犹劳农也，然观执爵之语，则非有盛礼如平时，即执爵而酳，意者持酒如劝宾之礼，大寝非燕之所，所以示礼之特，名曰劳酒，此特爲耕罢而设御，如御食于君之御。
是月也，天气下降，地气上腾，天地和同，草木萌动，天地之气，亦人之气也，孟冬之月，天地不通，闭塞而成冬，今也一降一腾，和同无间，所谓天地交泰，故生草木萌动之爲言，亦犹人初受气于胎元，向之静者，自此动矣。
王命布农事，命田舍东郊，皆脩封疆，审端径术，善相丘陵阪险原隰，土地所宜，五谷所殖，以教道民，必亲躬之，田事既饬，先定准直，农乃不惑。
农事布于春而敛于秋，农事之布，必王命之，不曰天子而曰王不以天子之尊严临下也，田非，田畯之官，即谓凡有田者，舍于东郊，谓民毕出于庐舍也，观此一节，即周礼大司徒之职，大司徒有条目易晓，此乃总而论之，葢自商鞅开阡陌之后，古制隳废，大司徒之职，亦难复旧。今惟因其近似者行之，脩封疆，审端径术，即制其畿疆作其沟，封正其道涂，均其地域也，善相邱陵阪险原隰，土地所宜，五谷所殖，即五地之物，辨以土防十有二土，十有二壤，辨以土宜五物九等，辨以土均，然后稼穑树艺之所宜毕，见于此而始可以任地事也，度土而积之，谓之封界，画以守之，谓之疆，每岁脩之使勿坏，术与遂同，夫间有遂，遂上有径审，则详视之，端则理正之，相如诗言，相其隂阳古之勤民如此，至其教道之方，不徒形之空言，必躬亲以率之，民乌得而不从，田事既饬，言治田之事，各有条理矣，亦有所先；各适其平谓之准，各得其正，谓之直，民无惑心，则争竞之念自絶先王经理天下，如一家然。
是月也命乐正入学习舞
乐正者，乐官之长，学者教育人才之地，文王世子云：释菜不舞，则习舞非爲释菜也，春阳既动，万物出地，故王者习舞所以应之，乐以舞爲重，古人所致，意众仲之对，季札之观，皆舞也，夫子与顔渊论韶舞，与宾牟贾论武王之舞，亦舞也，其屈伸俯仰，缀兆疾舒，皆关于造化，孟春之习，岂区区爲释菜哉？且月令所言，自有次第，习舞之后，乃始习乐，习乐之，后乃大合乐，则习舞居先，见舞之爲重也。
乃脩祭典，命祀山林川泽，牺牲毋用牝，禁止伐木，毋覆巢，毋杀孩虫，胎夭，飞鸟毋麛，毋卯，毋聚大众，毋置城郭，掩骼埋胔。
重祭礼，故于歳始而省录之曰：山林川泽，则羣祀无不举也。牺牲毋用牝，爲伤妊也，此山林川泽之礼然耳，若天地宗庙大祭，虽非孟春，亦不用牝也，斧斤以时入山林，当草木萌动之时，固禁止之，覆巢，则鸟何以生育？孩虫胎夭，皆不可杀，兽曰麛，鸟曰卵，亦不用，皆所以遂其生育之性，飞鸟，或谓初飞之鸟，据仲秋羣鸟养羞注有翼曰鸟闽，蚋之属，此其类也。不聚大众，大众聚则宰杀必多，不置城郭，置则塡筑必伤物，骨枯曰：骼肉腐曰：胔或掩之，或埋之，推其所爱于其生者，以及其死者也。
是月也，不可以称兵，称兵必天殃，兵戎不起，不可从我始。
兵主杀，以杀气而逆生气，所以有天殃，老氏曰：用兵不敢爲主而爲客葢不可从我，始之谓也，汤之造攻自鸣条，用兵之义，未尝不然，况方春之始乎！
毋变天之道毋絶地之理毋乱人之纪
日月东西相从不已，风霆流形，庶物露生，是天道之显者，变之可乎？载华岳而不重，振河海而不泄，是地理之显者絶之，可乎？五常设教之伦，五事敬用之，范是人纪之显者，乱之可乎？月令载此于孟春亦春秋，正王道之端之意，其示戒深矣。
孟春行夏令，则雨水不时，草木蚤落，国时有恐，行秋令，则其民大疫，猋风暴雨总至，藜莠蒿，竝兴行冬令，则水潦爲败，雪霜大挚，首种不入。
行令，或以爲天之行令，或以为君之行，令天令之不时，乃君令之所致，其实一也。行夏令，则孟春之时，似夏雨水，乃正月节不时则非时而有也，草木以长养之蚤，故其落亦蚤国时有，恐非常常恐也有时或然，如惊雷震电之类，行秋令，则孟春之时，似秋春气，温秋气凉，当温而凉则爲疫，秋后多风，多雨，徒长恶草耳，行冬令，则孟春之时，似冬春，去冬未逺冬之水潦积隂所成春尚有之，所以败物，或时降霜，或时降雪，此皆冬之物也，挚犹至也，首种，非止一物，首种，如今人言发头布种之初也。不入谓不入土，葢气寒也。
钦定四库全书
月令解卷二       宋 张虙 撰
仲春之月
仲春者，斗建卯之辰也，汉志云：冒茆于卯，则卯冒也，颜师古曰：茆谓丛生，音莫保反，夏正爲二月。
日在奎
二月之中，三统歴云，日在娄四度，元嘉歴云，日在奎七度，日与斗建常相合，卯与戌合，二月斗建卯，则日在戌，奎星属戌也，奎十六星。
昬弧中旦建星中
弧九星建在斗之上弧与建相望也
其日甲乙，其帝大皥，其神句芒，其虫鳞，其音角，律中夹钟，其数八，其味酸，其臭羶，其祀户，祭先脾。
夹钟者，月建卯之律也，仲春气至，则夹钟之律应，周语云：夹钟，出四隙之细，汉志云：言阴夹助大蔟，宣四方之气而出种物也，夹钟又谓之圜钟，以春主规言之也。
始雨水桃始华仓庚鸣鹰化为鸠
此记二月时候也。汉初以雨水爲二月节，刘歆改雨水爲正月中惊蛰爲二月节雨水则不复冰矣，桃始华，春华之盛，莫如桃，仓庚黄鹂也，出于幽谷，迁于乔木，故鸣也，诗人取其嘤嘤之声，当春之时，物有化此造物之一妙也，鹰与鸠迭相化月，令言鹰化爲鸠，王制言鸠化爲鹰，然后设罻罗，鹰鸷而鸠仁，春阳育物，使鸷者能仁，月令书之，鸠化爲鹰变而之不仁矣，故月令不书。
天子居青阳大庙，乘鸾路，驾仓龙，载青旂，衣青衣服仓玉，食麦与羊，其器疏以达。
此当卯上，二月位也，仲月所居，在左右之中，不谓之中，而谓之大庙，月令有寝庙有大庙，寝庙祖宗之庙也，大庙爲天子所居，而有庙称，如今称廊庙称庙堂，无嫌也。方慤解云：以其或享神于此，故谓之庙。若是，则大庙之内，凡百神祗，随四时而祀者，常在其中，故以庙称尊之曰大天子，不敢以爲己居也，此吕氏之制也，【案月令明堂即考工记五室十二堂之制，四正之堂称大庙，八厢称左个，右个庙与个乃深浅之名庙者，穆然而深也，不必享神之所始称庙，】尔雅云：室有东西厢曰庙，大庙有室而无寝。
是月也，安萌牙【案，今本牙作芽，古本通用牙】，养幼少，存诸孤。
皆所以助生气也，萌芽，指草木之类，萌动则始茁，牙则浸长矣，安之恐触之而折也，幼少指人，周礼大司徒保息养万民，一曰慈幼，注慈幼，谓爱幼少也，产子三人：与之母二人与之饩，后世遂有收养，委弃小儿者，至于幼而无父曰孤，则尤不可不存之孤而不存，则类絶矣，待人详于待物。
择元日命民社
孟春以元日祈谷曰：以则不待择谓正月朔旦也，今命民社，曰择元日，与择元辰同郊，待牲言，社日用甲，此之元日，葢甲日也。甲爲日之始，犹朔旦也，大夫以下成羣立社，曰置社，则民固有社，然必出天子之命。
命有司省囹圄去桎梏毋肆掠止狱讼
囹圄禁人之所则省而察之，恐入者被苦也，桎梏禁人之器，则去而除之，恐害人手足也肆谓暴尸掠谓，棰楚则戒之，方天地作解之，时人应之为解之事，皆所以顺生气，然非上之人得徧行之，故以命有司。
是月也，鸟至，至之日，以大牢祠于髙禖天子亲往，后妃帅九嫔御，乃礼天子所御，带以弓韣，授以弓矢于髙禖之前。
商颂言天命元鸟，降而生商，故史记商本纪，因谓简狄行浴，见元鸟堕其卵，取吞之而生契，其言遂流于诞孔颖达诗疏引仲春元鸟至之日，以大牢祀于髙禖元鸟春分而至，气候之常记，其祈福之时，故言天命元鸟，则诗疏之言可信，是知髙禖之祀，自古有之矣，惟月令所言髙媒之祀其礼爲重，天子亲往，异乎常祀，祠用大牢，几过乎郊，昔孔子垂教，怪神之事，置之不语，上下神只之祷，不取子路，故孔子于祭礼，未尝不谨，亦未尝或流于诞经之所言爲农，有祈爲兵，有祈与凡水旱，有祈皆正也，周礼，六祝六祈六辞，六号非不多也；独不见禖宫嘉祥之事，虽然，精神所感，何幽不格？念虑所通惚恍，有象髙禖之祥岂容亿度，礼记之，载自有旧典，朝家之行，又有成式，惟在上之人确守之耳。
是月也，日夜分，雷乃发声始电，蛰虫咸动，启户始出，先雷三日，奋木铎以令兆民曰：雷将发声，有不戒其容止者，生子不备，必有凶灾。
日夜分，与仲秋同，无长短之差也。春则雷发声，秋则雷收声，雷不特发声而已，电是阳光至此，阳气渐盛，其光乃见，春则蛰虫启户，秋则蛰虫坏户，孟春蛰虫始振，则振而已，犹未出也，今则启户而出矣，雷之发声，阴阳家可以数推，故先雷三日，可以令兆民玊藻言疾风迅雷则必变，虽夜必兴，衣服冠而坐，况闻其发声之始乎？其有不戒容止，生子不备，必有凶灾，无足怪也。古者爱民如爱子弟，木铎所以振文教，奋而警之，何其虑之深哉！
日夜分则同度量钧衡石角斗甬正权概
制器尚象，虽曰多端，然不出三者，度长短者不失毫厘，量多少者不失圭撮，权轻重者不失黍，絫当日夜之分，天时适平，圣人因是稽器于人，以上承天之所爲而下，正其所爲同，律度量衡，自舜以来谨之矣，石出于衡，斗甬出于量权者，衡之用概者，量之用曰同，曰：钧则致其谨，曰角，曰：正则致其审矣。
是月也，耕者少舍，乃脩阖扇，寝庙毕备，毋作大事，以妨农之事。
农之作也，出而在田农之息也，入而在舍曰少舍则暂焉，而己又乘其隙而脩阖扇，注云：用木曰阖，用竹苇曰扇，似失之凿，此之阖扇，不过当寒，时塞向墐，戸今脩之，则亦启其向之塞，辟其户之墐而已，寝庙毕备，句当属下，古人虑农事之或妨也，谓农之阖扇，可乘间而脩之，若国之寝庙既已毕，脩则不必作此大事，以妨农之事，葢寝庙告成，无有亏阙，不俟脩也。
是月也毋竭川泽毋漉陂池毋焚山林
竭泽而渔，古人所恶，况当春时哉！陂池，傥漉而取之，亦竭矣，春搜火，献禽注火，火止也。春，田主用火因焚莱，除陈草，此惟搜时爲然耳，常时固有禁也，皆所以遂生物之性也。
天子乃鲜羔开冰先荐寝庙
鲜注读爲献或读，如字系牲，曰：鲜用羔羊为火畜故也。不以羊而以羔方少阳用事之时，而又品物少故也。先荐寝庙，所以重时物，且不敢以人之余奉神也，王者之于祖祢，以人道事之则有寝，以神道事之，则有庙月令，凡荐新之类，皆曰寝庙，意者庙则四时有常祭，寝则以时物荐新言，寝庙与单言庙不同。
上丁，命乐正习舞释菜，天子乃帅三公，九卿，诸侯，大夫亲往视之，仲丁，又命乐正入学习乐。
孟春命乐正入学习舞矣，至是，又以上丁之日，命乐正习舞，唯恐舞者之容，节有一或失也，郑氏注：将舞必释菜于先师以礼之，则此之释菜正天子，与羣臣入学之礼，天子与羣臣亲往视，其习舞无违礼矣，至仲丁，始命乐正入学习乐，习乐，则凡乐，无所不习，不特舞乐，乐者，天地之和也，古人作乐，所以导和于天下，乃时之常事，非必有爲而然也。
是月也祀不用牺牲用圭璧更皮币
孟春之时，牺牲不用牝而已，至是，举牺牲皆不用矣，若髙禖之用大牢，开冰之用，羔此二者，乃天子所行之事，每岁惟一举，不以常礼论也，以圭璧易牺牲，非但用圭璧，又用皮币以更之。
仲春行秋令，则其国大水，寒气总至，寇戎来征，行冬令，则阳气不胜，麦乃不孰，民多相掠，行夏令，则国乃大旱，暖气蚤来，虫螟爲害。
行秋令，则仲春之时，似秋，秋时多雨，所以爲大水，秋将入寒，所以寒气总至，寇戎乘金气也，行冬令，则仲春之时，似冬，仲春之时，阳气宜胜，今则不胜，麦爲寒气所害，故不孰，民之相掠，由无麦也，行夏令，则仲春之时似夏，夏时多旱，暖气未当来而来，虫螟，暖气所生也。
钦定四库全书
月令解卷三       宋 张虙 撰
季春之月
季春者，斗建辰之辰也，汉志云：振美于辰，则辰振也，夏正爲三月。
日在胃
三月之中，三统歴云，日在胃七度，元嘉歴云日在胃九度，日与斗建常相合，辰与酉合，故三月斗建辰，则日在酉，胃星属酉也。胃三星。
昬七星中旦牵牛中
七星，南方之防，以其数有七，谓之七星，二十八防，皆星也，独谓南方之中星，爲星者，以星爲阳之精，南方之中得阳之正故也。牵牛六星，北方之防，七星与牵牛相望也。
其日甲乙，其帝大皥，其神句芒，其虫鳞，其音角，律中姑洗，其数八，其味酸，其臭羶，其祀户，祭先脾。
姑洗者，月建辰之律也，季春气至则姑洗之律应，周语云：姑洗所以脩絜百物，考神纳宾，汉志云：洗絜也，言阳气洗物，辜絜之也。
桐始华田鼠化爲鴽虹始见蓱始生
此记三月时候也。桐之爲木见于诗，定之方中，云可中琴瑟，亦世有用之材，故取以纪时，鼠穴于地者，忽爲飞禽，此尤造物之神也，虹防蝀也，朝见于西，莫见于东日之气也，蓱水草。
天子居青阳右个乗鸾路驾仓龙，载青旂，衣青衣服仓玉，食麦与羊，其器疏以达。
此当辰上三月位也季月居右个
是月也天子乃荐鞠衣于先帝
鞠衣，后之蚕服也，蚕事近矣，欲求福祥之助，乃荐此服于神，先儒以先帝爲大皥之属，蚕桑虽后事，天子未尝不亲焉，其始也，荐鞠衣以求福，其后也，皮弁素积，卜三宫之吉者，入于蚕室，皆所以重其事也。
命舟牧覆舟，五覆五反，乃告舟备具于天子焉，天子始乗舟荐鲔于寝庙，乃爲麦祈实。
尔雅言，天子造舟，诸侯维舟，则天子固有所驾之舟也，舟牧主舟之官也，至尊所乗不可不谨，五覆五反，防其倾漏，乃告备具，天子于是乗舟亦犹后世以春时出游欤？惟天子不以无事而出，因荐鲔于寝庙，所以乗舟者欲荐鲔也。礼，季冬献鱼，春荐鲔，鲔曰：王鲔异乎常鱼，故春特以荐焉，荐鲔之日，爲麦祈实麦而不实，与无麦同，故先时致祈爲民之切也。
是月也，生气方盛，阳气发泄，句者毕出，萌者尽达，不可以内。
春之气，固主生矣，至于季春始爲盛阳生于子，出于寅，及乎辰则始发泄由辰而前，句者非不出也，出之爲未毕，萌者非不逹也，逹之爲未尽，至于辰，乃毕乃尽焉，春主发散则出而外之时也。
天子布德行惠，命有司发仓廪赐贫穷，振乏絶开府库出币帛，周天下，勉诸侯，聘名士，礼贤者。
凡所布施，皆顺天也，成周盛时，乡师周万民之囏阨，司门养死，政之老孤，其天患民病则司，救以王命施惠，邦之委积，遗人掌之，野之耡粟，屋粟旅帅，聚之所以待贫穷乏絶者至矣月令之布德行惠，盖仿其近似者爲之，故亦以之命有司谷藏曰仓米，藏曰：廪贫穷曰：赐赐则所以予之乏，絶曰：赈赈则贷之而已，此犹未足以见其宣散也，至于开府库以出币帛，凡天下之诸侯，皆勉之以从事，以之聘名士，以之礼贤者，盖天下之贫穷乏絶天子岂一一能徧所勉，诸侯行之者，惟以聘礼名士，贤者爲急，此所谓不徧物之智也。
是月也，命司空曰：时雨将降，下水上腾，循行国邑，周视原野，脩利隄防，道达沟渎，开通道路，毋有障塞。
周礼司空掌邦土，月令亦设此官而命之，春时多雨，下水上腾，葢水气相感而然，雨多害物，故爲之备循行，国邑之间，周视原野之地，有隄防，则当脩利，有沟渎，则当道逹有道路，则当开通使之，无有障塞，如此爲备，则雨多不爲害矣。
田猎罝罘罗罔毕翳餧兽之药毋出九门
当春物生，鸟兽方字，乳又非爲搜除害之时，伤之则逆天时，此田猎之具，所以毋出九门，每门之内，或有藏此具者皆不得出，禁之也。
是月也，命野虞，毋伐桑柘，鸣鸠拂其羽戴胜降于桑，其曲植籧筐，后妃齐戒，亲东乡躬桑，禁妇女毋观，省妇使，以劝蚕事，蚕事既登，分茧称丝效功，以共郊庙之服，毋有敢惰。
野虞，如周礼山虞，泽虞之类，桑柘蚕所食戒之无伐，爱其所食也。仲月鹰化爲鸠，至是，其羽始备，拂披拂也，诗以雎鸠，鸤鸠，比后夫人之德，故喜，观其拂羽，以爲蚕之候，戴胜织纴之鸟，头上所戴若胜，然后妃斋戒，如承大祭，观采桑，示帅先天下也，妇女以蚕爲事者，观谓游乐也，【案此句旧在如诗，郑之溱洧，下于文不顺，今改正】如诗，郑之溱洧，岂可不禁妇使亦省，恐以他役，夺其务也，凡此皆所以劝其事也，登如麦之，登谷之登，效功，注谓敕徃蚕者劝戒之，似失之迂，此直指蚕之，登与孟夏后妃献茧不同矣。分茧称丝，使各效其功之多寡，以共郊庙之服，无有敢惰者以上之人所以躬率者，诚也。
是月也，命工师，令百工审五库之量，金；铁，皮、革、筋，角；齿，羽箭干，脂胶丹漆，毋或不良，百工咸理，监工日号，毋悖于时，毋或作爲淫巧，以荡上心。
天气和适，造作爲宜工师百工之师，孟子工师得大木是也；故命之，令百工五库，以五材而得名，凡所治之材不离乎五材，令之使审焉，不谓之材，而谓之量，以其材各有所受也，一有不良工，则审之，百工咸理，不特一工爲然也监工日号，不特一日爲然也弓人春液角，夏治筋，秋，合三材寒定体，此谓之时，不可悖也，夫工固有巧也，然过乎巧则爲淫无得过乎淫，使生奢泰之心。
是月之末，择吉日，大合乐，天子乃帅三公，九卿，诸侯，大夫亲往视之。
自孟春乐正入学先习舞，仲春上丁，又命乐正习舞，至仲丁乐正入学习乐，则乐已成矣，是月之末，择吉日，大合乐，天子与羣臣亲往视之，习乐在学而合乐亦在学，此乐之极盛也。
是月也，乃合累牛腾马，游牝于牧，牺牲驹犊，举书其数，此不过欲其生息之多，书其数者，亦恐没所有也。
合国难九门磔攘以毕春气
注谓难，阴气非也，圣人顺阴阳之气，惟恐邪之有以干正天地之间有不正之气，圣人，于是有难之之法，周礼方相氏帅百隶而时难以索室，敺疫难之法，所以逐不正也，阴阳天地之正气也，不可以邪干之，季春之难，谓之毕春气，春气发生，有不正者，干之则发生之功不遂，于是乎难毕者，令春气得以成功也。磔攘，磔牲于九门之上，自方相氏，时难之法废而后有磔攘九门，即上言：九门谓之国，则总内外言之也。
季春行冬令，则寒气时发，草木皆肃，国有大恐，行夏令，则民多疾疫，时雨不降，山陵不収，行秋令，则天多沈阴，淫雨蚤降，兵革竝起。
季春之时，似冬，冬之气爲寒故寒气时发，草木皆肃谓枝叶无条畅之意，国有大恐，又甚于国时，有恐以严寒，可畏故也。季春之时，似夏则民多疾疫，温气大胜也，阳亢爲旱故，雨不降，高者暵于热，故山陵之物不收，季春之时，似秋则天气沈阴，非春和时，秋有淫雨，春乃如之，兵革之起，金气之应也。
钦定四库全书
月令解卷四       宋 张虙 撰
孟夏之月
孟夏之月，孟夏者，斗建己之辰，汉志云：已盛于己，则己己也【上音似下音以】夏正爲四月。
日在毕
四月之中，三统歴云，日在井初度，元嘉歴云，日在毕十五度，日与斗建常相合，巳与申合，故四月斗建巳，则日在申，毕星属申也，毕八星。
昬翼中旦婺女中
翼二十二星，南方之防，婺女四星，北方之防，翼与女正相望也。
其日丙丁
丙丁属夏，注丙之言炳也，时万物皆炳然着见而强大，因以爲日名。
其帝炎帝其神祝融
据经惟曰：其帝其神，初不言祀，正魏相传言南方之神，炎帝乗离执衡司夏也，火性炎上，故曰炎融者，火之明盛也，神必有祝，遂称祝融。
其虫羽
羽亦谓之虫所谓羽虫三百六十，凤爲之长注象物，从风鼓翼，飞鸟之属。
其音徴
疏谓：夏时调和乐，以征爲主征，祉也，物盛大而繁祉也。
律中中吕
中吕者，月建巳之律也，孟夏气至，则中吕之律，应周语云：中吕宣中气，汉志云：言防阴始起未成，著于其中，旅助姑洗宣气齐物也。
其数七
火数二得土五数故爲成数七
其味苦其臭焦
火曰炎上，而炎上作苦，焦言火炎而不宜上，【按此句未详，】盖夏之气为然。
其祀灶祭先肺
夏与冬爲对人之生，不在家则在路夏祀灶，赖其养于家，冬祀行资，其庇于路，此夏之祀所以主灶也，祭用牲之藏，当以人之六脉次第求之，自右手起以命脉爲主，于是爲脾爲肺，故夏先肺也。
蝼蝈鸣蚯蚓出王瓜生苦菜秀
此记四月时候也。蝼蝼蛄也，能鸣蝈蛙也，周礼，蝈氏掌其禁，其鸣尤甚，蚯蚓亦能鸣，谓之歌女，此时始出地未鸣也，王瓜大瓜也，种最多，有大有小，此言其生，谓大种也，苦菜诗谓之荼，今人亦多食，刘易喜食苦马，菜爲狄青所治。
天子居明堂左个乗朱路驾赤駵，载赤旂，衣朱衣服赤玉。
明堂古天子听政之堂，吕氏取以名夏爲朱明名与所居正相称也，此当已上，四月位也，朱路，谓路饰之，以朱者也，赤駵，赤身黒鬛曰駵周人尚赤，戎事乗騵注騵駵，马白腹，赤旂旂，色尚赤也，载谓建之于车也，周礼交龙爲旂，凡旗通谓之旂，旂必有铃，朱衣所衣之衣，尚赤色也赤玉，谓玉色之赤者，服谓冕旒及笄，并佩玉，尚赤色也，相玉经云：赤拟鸡冠。
食菽与鸡其器高以粗
菽水谷，【案原本作菽，谷脱水字，则下文一用尅我句不明矣，今补】鸡木畜，夏气盛烈，一用尅我，不使太过，一用生我，不使减退器，高以粗者，夏主长大，高则长粗则大，亦象物盛长也。
是月也，以立夏，先立夏三日，大史谒之天子曰：盛德在火，天子乃齐，立夏之日，天子亲帅三公，九卿，大夫以迎夏于南郊。
立夏爲四月节迎夏于南郊者，人君后天而奉天时，当其气至，则出郊以迎，所以导之也，夏之盛德在火，火属夏也，凡见于万物之长，火之德也，亲帅羣臣迎之南郊，所以重其至，示敬也，迎迎其气耳，非有神也，或谓即炎帝祝融，故迎而祭之，注引文耀钩谓赤熛怒。
还反行赏封诸侯庆赐遂行无不欣説
南郊迎气，公卿大夫与焉，而无诸侯，及还，反行赏，则有诸侯之封焉，上有庆赐固，人情之所欣说，然满堂饮酒，一夫乡隅而泣，亦足以爲庆赐之累，故无不欣，说则善也。
乃命乐师习合礼乐
季春大合乐，天子帅羣臣，亲往视之，至是，又习合焉，不特乐也，礼亦在其中，故曰习合礼，乐不可一日废，故以时习合之，非有所爲也。
命大尉赞桀俊，遂贤良，举长大，行爵出禄，必当其位，夏曰：长此助长气也，大尉古，司马之官，以辨论官材爲职，桀俊以才，言必赞之，惧其或堙晦也，贤良以德言，必遂之惧，其有沮滞也。长，谓日加益者，大谓由小学而造大学者，从而举之，爵以驭贵，禄以驭富，无不各当其位，言于孟夏，皆所以助长气也。
是月也，继长增高，毋有坏堕，毋起土功，毋发大众，毋伐大树。
当夏之时，物无不长也。无不高也，勿使有坏。是继也，勿使有堕，是增也。土功一起，筑城凿池，能无坏堕乎！大众一发，车徒征行，能无坏堕乎！若伐大树，则坏堕又甚矣，此所当戒也。
是月也天子始絺
絺以郤暑暑而絺，犹寒而裘也，此天下之常，惟天子所服，则尤以顺时爲重也。
命野虞出行田原，爲天子劳农劝民，毋或失时，命司徒循行县鄙，命农勉作，毋休于都。
野虞位卑，故命之，出行田原，曰爲天子者，见上之人留意于农野，虞之行，如天子亲劝劳然，司徒位尊，故命之循行县，鄙令农勉作，以趋时都者，国都也，人情所乐，居令其在田而不在都也。
是月也驱兽毋害五谷毋大田猎
夏曰苖，以其爲苖除害也，五谷正长而兽，或害之，何以有秋？蜡迎虎而祭，以其能食田豕，则养谷以驱兽，重其所当重，然终不敢大爲田猎，以伤蕃庑之气也。
农乃登麦天子乃以彘尝麦先荐寝庙
季春爲麦祈实，至是始熟，农遂登而献之，麦火谷，彘水畜，尝麦以水胜火，不使热之过也，寝庙祖庙也，祖庙，必有寝月令，凡天子尝新必先荐寝庙，一食不敢忘亲也。
是月也聚畜百药
周礼，医师掌聚毒药注，聚畜百药，蕃庑之时，毒气盛也，药之可采者，不必皆在孟夏，以其蕃庑之时，所可采者爲多。
靡草死麦秋至
诗小雅无草不死，无木不萎注，盛夏养万物之时，草木枝叶犹有萎槁者，此正靡草之类，非专一物，俗谚有夏枯草麦之言，秋葢万物成熟爲秋麦，至是熟，故曰麦秋，上已登麦矣，今复言麦秋至者，葢登麦，农以新爲献耳，如今农夫献新论，麦秋，则今始至也。
断薄刑决小罪出轻系
刑以秋冬，今当夏时所断者，薄刑所决者，小罪轻系，如汉时狱，逾冬免死，若轻者，令皆出之。
蚕事毕，后妃献茧，乃收茧税，以桑爲均贵贱，长幼如一，以给郊庙之服。
周礼内宰，后妃率内外命妇始蚕于北郊，以爲祭服，则蚕于蚕室者，内外命妇也，后妃因内外蚕事之毕，以其茧献于天子，当季春蚕事之兴也，天子荐鞠衣以求福，今蚕既毕，后献茧于天子以告，功成礼也，注谓后妃受内命妇之献，非也，茧税谓收所养之茧税，此与帝借之收不同，帝借之，收尽收之也，此曰乃收茧税，旣曰：税则惟税之而已，不尽收也，帝借供粢盛，所用广，若给郊庙之服，服不必常易新也。以桑爲均其多寡，则随桑之多寡，贵贱长幼，如一什一，则皆什一什二，则皆什二也；此一节不可从，注防之説。
是月也天子饮酎用礼乐
防引诗爲此春酒，至此始成，与汉尝酎，异观注防之言，则此饮酎，非在庙也，尝酎之意，载于左传？襄公二十二年见于尝酎，与执燔焉，则酎在庙也，至汉则高庙酎，惠帝庙酎，酎礼行于宗庙，若月令所言，则无在庙之礼，月令，凡先荐寝庙，皆天产之物，麦稻，鲔含桃，如饮酎，直曰：天子饮酎，用礼乐用礼乐，则饮酎之礼，在当时爲最盛，此防所以言与汉尝酎异也。
孟夏行秋令，则苦雨数来，五谷不滋，四鄙入保，行冬令，则草木蚤枯，后乃大水，败其城郭，行春令，则蝗虫爲灾，暴风来格，秀草不实。
行秋令，则孟夏之时，似秋秋雨伤稼，谓之苦雨，此雨数来谷何以养鄙界上，邑小城曰保入，保虑饥也，行冬令，则孟夏之时，似冬草木，未寒而枯，冬德属水，水尤爲盛，故大水，败城郭也，行春令，则孟夏之时，似春蝗虫，以温气而生，夏宜热，而温故蝗生也，暴风，卒然之风，春多有之，夏行春令，故有此风草，当春则生，今非时故秀而不实也。
<经部,礼类,礼记之属,月令解>
钦定四库全书
月令解卷五      宋 张虙 撰
仲夏之月
仲夏者，斗建午之辰，汉志云：咢布于午，则午咢也，夏正爲五月。
日在东井
五月之中，三统歴云，日在井三十一度，元嘉歴云日在东井十八度，日与斗建常相合，午与未合，故五月斗建午，则日在未井星属，未也，井八星。
昬亢中旦危中
亢四星，东方之防危三星，北方之防，时日长夜短，昬旦不相望也。
其日丙丁，其帝炎帝，其神祝融，其虫羽，其音征，律中蕤宾，其数七，其味苦，其臭焦，其祀灶，祭先肺。
蕤宾者，月建午之律也，仲夏气至，则蕤宾之律应，周语云：蕤宾所以安靖神人，献酬交酢，汉志云：蕤，继也宾，导也，言阳始导阴气，使继养物也。
小暑至螳蜋生防始鸣反舌无声
小暑爲六月节，今月建午而言，小暑至者，诗言，七月流火，火流则暑退，暑退于孟秋，则极盛于季夏，当五月，小暑爲六月节者，此见暑至之渐也，螳蜋方言云：谭鲁以南，谓之蟷蠰，三河之域，谓之螳蜋，燕，赵之际，谓之食厖齐，杞以东，谓之马谷。
天子居明堂大庙，乘朱路，驾赤駵，载赤旂，衣未衣服赤玉，食菽与鸡，其器髙以粗。
此当午上五月位也
养壮佼，是月也，命乐师脩鼗鞞鼓，均琴瑟管箫，执干戚戈羽，调竽笙竾簧，饬钟磬柷敔，命有司爲民祈祀山川百源，大雩帝，用盛乐，乃命百县雩祀百辟卿士有益于民者，以祈谷实。
先命有司祈祀者，于是始讲雩礼，曰大雩，则雩帝也，用盛礼，则祀之也，不特天子举是礼于上，又以命百，县百辟卿士有益于民，如句龙，后稷等月令言，县即天子之县，内诸侯也，夫雩将以求雨也，今乃以祈谷实，葢祈雨正爲谷也以祈谷实，犹爲麦祈实，无非爲民也。
农乃登黍，是月也，天子乃以雏尝黍，羞以含桃，先荐寝庙。
月令书登麦，登稻之后，天子必以牲尝之，而荐寝庙，惟此月书，登黍，则独以异文，登者谓农以新献于上，非正熟时，说文谓黍以暑得名，今小暑至农，遂登黍方慤，谓非秬黍，特其种类之早者，雏鸟之始生，以始生之鸟，尝新登之黍，亦相宜也。至于荐之寝庙，又不直致，而羞以含桃焉，含桃，注谓樱桃汉，叔孙通语，惠帝取樱桃献宗庙，诸果献由此兴，通不过谓时新之物，当先荐宗庙，耳未必识，月令所书之意，观家语载鲁哀公赐孔子桃与黍，孔子以桃，雪，黍，古人以桃雪黍，自有深意，【案家语，乃云：孔子先食黍而后食桃，公曰：黍者，所以雪桃非爲食之也，其事于含桃絶不相涉】，孔子独知月令于荐黍之时，加以含桃方慤，云含桃实，虽小而类桃，故亦谓之桃不然，月令荐新非一事，何独此？加以含桃邪？【案解内，亦以月令爲吕不韦书，不得云孔子独知月令矣，其下所云，殊无意义，应有脱误】。
令民毋艾蓝以染毋烧灰毋暴布
蓝以染青，故青出于蓝，夏，染之爲最美也，圣人恐其取之多，非所以助物长，故戒之，周礼染人注，凡染当及盛暑热，润则是月用蓝以染，正得其宜，既戒人无艾蓝矣，又令毋烧灰暴布，此二事亦爲染发也，考工记防氏湅帛以栏爲灰，言以栏木之灰，渐释其帛，则灰爲染之用矣，布爲人之服，去地尺曰暴，【案尺字原书作天，今改正据考工记云：去地尺暴之，非去地尺，曰：暴也；语亦舛误，】昼暴诸日，则布亦必暴矣。烧灰，暴布则耗伤，阳气不欲张而用之也。
门闾毋闭关市毋索挺重囚益其食
门闾毋闭，欲阳气之宣也，周礼，设司关司市之职，非欲罔民之利也，上之人不穷民隐，则货贿倍出矣，重囚与轻系，不同轻系，可出重囚，则寛益其食，恐以瘐死伤助长，气也。
游牝别羣，则执腾驹，【案陆德明经典释文云：执，如字，蔡本作絷，】班马政，季春游牝于牧，至是则别羣春合，累牛腾马，至是则执腾驹皆防物之性，恐其伤生也，马政莫重于周礼，大司马掌邦政，夫掌天下之政，而以司马名，则其重可知，至于趣马，巫马之简治，校人廋人之乘阜圉师，牧师之牧养，无非政也，班即颁也，左传有班马之声，与此班之义不同。
是月也，日长至，阴阳争，死生分，君子齐戒，处必掩身，毋躁止声色，毋或进，薄滋味，毋致和节耆欲，定心气，百官静，事毋刑，以定晏隂之所成
此章与仲冬对文，夏日长至，冬日短至，至之言极也，阴阳争者，夏则阴方来，而与阳遇，冬则阳方来，而与阴遇，未各止其所，故争也，天地造化，阴阳消长，着于易者，何尝有争？此亦以人所料度言之耳，夏言死生分，冬曰：诸生荡惟言生而不言死，葢自生而死，如草木，昆虫之类，有生于春夏而死于秋冬者，显然可见，故言死生分自死而生，则起于萌孽之微，初无可见之迹，故言诸生荡然，此则论时令而然，若君子所以治身，则冬夏若异而实同，葢人之一身，尝欲至诚，涤虑退藏于密，此道固无分于冬夏，夏则戒以毋躁与冬之欲宁异者，暑为躁寒，爲宁声色，人所欲止之，毋使之进滋味，人所欲薄之，毋使致和耆欲，则节之心气则欲定，凡尔百官，虽曰趋事，又贵静，事毋刑，则不尚杀戮，凡此以微阴方生而未定，故定之者，君子也，君子定其所成。
鹿角解蝉始鸣半夏生木菫荣
又记时候也。重纪时候者，先纪时候，以明应节，后言时候以应分，至所应不同，故重纪之也，麋鹿之生，皆能解角，犹蛟龙之蜕骨也，而其时则不同，鹿山兽，所谓鹿走山林是也。麋泽兽，所谓泽中之麋是也。山髙而泽卑鹿受髙燥之气多，必资阴气，麋受卑湿之气多，必资阳气，所以鹿感阴而解角，麋感阳而解角，解言生新而解旧也，蝉以仲夏鸣若寒蝉，则以孟秋鸣蝉，与寒蝉异种也，半夏生仲夏，居夏之半，而是药生于此时，故因以为名木，菫朝荣而暮陨。
是月也，毋用火南方，可以居髙明可以逺眺望可以升山陵，可以处台榭。
此四语，当反观之，其曰可以者，则惟仲夏为宜也葢髙明可居也，或以生疾，所以仲夏爲宜眺望可逺也或困目力，所以仲夏爲宜山陵，可升也，或有岚瘴，所以仲夏爲宜台榭，可处也，或有髙寒所以仲夏爲宜。
仲夏行冬令，则雹冻伤谷，道路不通，暴兵来至，行春令，则五谷晚孰，百螣时起，其国乃饥，行秋令，则草木零落，果实蚤成，民殃于疫。
行冬令，则仲夏之时似冬，冬有雹冻，今其时似冬，则有伤谷之害，道路不通，夏而寒故也。行春令，则仲夏之时，似春夏去春未逺一气之差，则谷遂晚熟，螣蝗之属，言百者，明众类并爲害，蝗起伤谷，宜其饥也，行秋令，则仲夏之时似秋，此是寒早也，草木于夏而零落，果实于夏而早成，气序不调，民宜疫也。
钦定四库全书
月令解卷六       宋 张虙 撰
季夏之月
季夏者，斗建未之辰也，汉志云：昧薆于未，则未昧也；夏正爲六月。
日在柳
六月之中，三统歴云，日在张三度，元嘉歴云，日在柳十二度，日与斗建常相合，未与午合，故六月斗建未，则日在午，柳星属午也，柳八星。
昬火中旦奎中
火心星也，火三星，东方之防，奎十六星，西方之防火，与奎正相望也。
其日丙丁，其帝炎帝，其神祝融，其虫羽，其音徴律中林钟，其数七，其味苦，其臭焦，其祀灶，祭先肺。
林钟者，月建未之律也，季夏气至，则林钟之律应，周语云：林钟和展百事，俾莫不任肃纯恪，汉志云林君也，言阴气受任，助蕤宾君主种物，使长大楙盛也。
温风始至蟋蟀居壁鹰乃学习腐草爲萤
皆记时候也。孟春言东风孟秋，言凉风，此风应时也，而夏之温风，乃言于夏末者，葢温风至则阳气极也，蟋蟀，以羽翼未成，而居壁鹰学，习学搏击也，腐草爲萤木之腐也，虫生草之腐也，爲飞萤。
天子居明堂右个，乘朱路，驾赤駵，载赤旂，衣朱衣服赤玉，食菽与鸡，其器高以粗。
此当未上六月位也
命渔师伐蛟取鼍登龟取鼋
四者甲类，秋乃坚成皆水族也，故以命渔师，必于季夏者，欲以盛暑之气燥，其皮甲利，其耐久故也。
命泽人纳材苇
苇荻之小者，生于大泽，故令泽人纳之，欲其柔韧可用，故纳于季夏之时，织以爲薄，必择其材者。
是月也，命四监大合百县之秩刍，以养牺牲，令民无不咸出其力，以共皇天上帝，名山大川，四方之神，以祠宗庙社稷之灵，以爲民祈福，是月也，命妇官染采，黼黻文章，必以法故，无或差贷，黑黄仓赤，莫不质良，毋敢诈僞，以给郊庙祭祀之服，以爲旗章以别贵贱等给之，度周礼，妇官有典妇功，典枲染人等，此既染采，则独指染人也，黼黻文章，则见于冕服者，其事爲重，不可以无法，不可以无故法者，古人所创，故者，古人所用，一或差贷则爲不衷之服，黑黄仓赤，泛言五采，又非冕服比矣，必欲其质，必欲其良，质取其实，良取其善，一有诈僞，则邪慝之物也，郊庙祭祀之服，葢总言之，且不特用之于服也，以爲旗章，则贵贱以分等给有度，皆从此以定妇官之职，可不谨哉！
是月也，树木方盛，乃命虞人入山行木，毋有斩伐，不可以兴土功，不可以合诸侯，不可以起兵动众，毋举大事，以摇养气，毋发令而待以妨，神农之事也，水潦盛昌，神农将持功，举大事则有天殃。
木生于春，长于夏至夏末，垂则盛矣，虞葢山虞也，行木循而行之也，毋有斩伐，虑伤方盛之材也，兴土功，合诸侯，起兵动众，此皆大事也，不可兴而兴，不可合而合不可起，不可动而起之，动之皆所以摇养气也，养气万物作于春而气主生长于夏而气主养，故谓之养气，土将用事，气欲静也，不可摇之发，令谓将有征役也，发之过早，而使民蹻足而待其不妨民事乎？神农之事，即指民事也，土神，称神农若先啬之类，此季夏也，而言土知土用事也，水潦盛昌土至此，润溽而易雨，持功，犹言用事也，水潦盛昌，神农将用事，而人乃举大事，以妨之违盛，逆天而天灾适当之矣。
是月也，土润溽暑，大雨时行，烧薙行水，利以杀草，如以热汤，可以粪田畴，可以美土疆。
注润溽，谓涂湿也。润溽乃雨之证，故大雨时行，曰：时行则非常，有所谓涷雨者，田家因之，或烧或薙谓治草也，所以行水，是水既行，则草无不死，如彼热汤，复以所除之草粪，其田畴，美其土疆疆，即周礼疆防也。
季夏行春令，则谷实鲜落，国多风欬，民乃迁徙，行秋令，则丘隰水潦，禾稼不孰，乃多女灾，行冬令，则风寒不时，鹰隼蚤鸷，四鄙入保。
行春令，则季夏之时，似春，当春之时，万物初荣至夏季，谷垂成矣，今行春令，气不足以成之，所以鲜落非衰而落也风欬肺受春风而欬民之迁徙，亦以春主发散，人情亦然，行秋令，则季夏之时，似秋水潦，以金生水故也。稼不孰，以水爲害也，行冬令，则季夏之时似冬，因风而寒，故曰风寒，冬时如此，鹰隼，未阴而先击，注谓得疾，厉之气，孟夏行秋令，季夏行冬令，皆四鄙入保，皆有所畏而然。
中央土
四时五行，固是天地所生，而四时是气，五行是物，气轻虚，所以丽天，物质凝所以属地，四时系天年，有三百六十日，则春夏秋冬各分居九十日五行以配四时，布于三百六十日间，以木配春，以火配夏，以金配秋，以水配冬，以土则毎时寄王十八日也，故九十日之间，戊巳之日，各有九也。虽每分寄而位本未宜处，于季夏之末，火金之间，故在此陈之也，周人兆黄帝于南郊，迎土气于季夏，亦以是尔歴于立秋以前言土王用事，即其时也，横渠张载云，以易言之，八卦之位，坤在西南，致养之地，当离兊之间离爲夏爲火兊爲秋爲金则坤为土，在中央，宜也，又木生火，火生土，土生金，金生水，则土自当在火，金之间也。
其日戊巳
戊己，属中央注，戊之言茂也，己之言起也，万物皆枝叶茂盛，其含秀者，抑屈而起，因以爲日名。
其帝黄帝其神后土
据经惟曰：其帝其神，初不言祀，正魏相传言中央之神，黄帝乗坤艮执绳，司下土也，黄者，中之色也，五行独土，神称后者，后君也，位居中，统领四行，故称君也。
其虫倮
倮亦谓之虫，注象物露见，不隐藏虎豹之属恒浅毛。
其音宫
疏谓宫中也。居中央，畅四方，唱始施生，爲四声纲也。
律中黄钟之宫
春夏秋冬，各有律以候气，季夏十八日土之气至则黄钟之律应，黄钟全律，其应在十一月，若季夏土气至，则黄钟之宫，声应耳，黄钟五声，与其最尊，一声应中者，气与律声相当也，疏谓土寄王四季无候气之管，取黄钟宫声，以应土耳，非也，管即律也，无管，何以言律中耶？
其数五
五者土之正数
其味甘其臭香
甘者味之本也香者臭之本也
其祀中霤祭先心
中霤，一室之主，居中而奠四隅，郊特牲云，家主中霤，而国主社，故中央祀中霤，祭用牲之藏，当以人六脉之次第求之，自右手起以命脉为主，于是爲脾爲肺，乃入左手爲心，故中央先心也。
天子居大庙大室，乘大路，驾黄駵载黄旂，衣黄衣，服黄玉，食稷与牛，其器圜以闳。
大庙，位左右个之中，大室又爲大庙之中，故中央土居之，疏云：周之明堂，以夏世室推之，大室在中央，大于四角之室，观疏意，则大室在夏明堂之内，【案四正之堂称大庙，以其共一大室，故曰大庙。大室明大室居四正之堂中央耳，疏内未尝专主夏，明堂言此语，非也，】大路，独尊于四路，不以色称也，殷路之制而饰之，以黄所驾者，黄駵所载者，黄旂所衣者，黄衣黄衣，爲后世人主常服稷土谷，五谷之长，牛土畜形最大，位居中央，食当方之谷，畜亦异于他时也。器圜者，象土周帀于四时闳者，取其髙广【案殷路之制以下七十有八字，原本误在仲秋之末，今移于此】。
钦定四库全书
月令解卷七       宋 张虙 撰
孟秋之月
孟秋者，斗建申之辰也，汉志云：申坚于申，则申坚也，夏正为七月。
日在翼
七月之中，三统歴云，日在翼十五度，元嘉歴云，日在翼十度，日与斗建常相合，申与已合，故七月斗建申，则日在巳翼犹在巳也。翼二十二星。
昬建星中旦毕中
建非二十八防由建星在斗上，斗二十六度，其度既寛，不知何日的至斗之中，故举星也，毕八星，建与毕相望也。
其日庚辛
庚辛属秋注庚之言，更也，辛之言，新也，万物皆肃然改更，秀实新成，因以为日名。
其帝少皥其神蓐收
据经惟言其帝，其神初不言，祀正魏相传言西方之神，少皥乗兊执矩司秋也，元气广大，谓之皥，春为大皥，秋为少皥，蓐收者，秋时物摧辱而收敛。
其虫毛
毛亦谓之虫所谓毛虫三百六十，麟为之长；注象物，应凉气而备寒，狐貉之属，生旃毛也。
其音商
疏谓秋时调和乐，以商为主，商之为言章也，物成熟可章度也。
律中夷则
夷则者，月建申之律也，孟秋气至则，夷则之律应，周语云：夷则，所以咏歌九则，平民无贰，汉志云：则，法也；言阳气正法度，而使阴气夷当伤之物也。
其数九
金数四得土五数故为成数九
其味辛其臭腥
金曰从革而从革作辛凡辛腥者皆属金
其祀门祭先肝
春祀户，秋祀门竒曰户偶曰：门户祀其出塞向墐户，至春而出也，门祀其入，宝藏告成，至秋而入藏也，故祀其神，祭用牲之藏，当以人六脉之次第求之，自右手起以命脉为主，于是为脾为肺，乃入左手为心，为肝，故秋先肝也。
凉风至白露降寒蝉鸣鹰乃祭鸟始用行戮
此记七月时候也。凉未至于寒，故秋为凉风若，北风其凉，则寒矣，露四时皆有之，惟白露则气肃，白露为霜是也。蝉至秋则无声，非寒蝉何以能鸣？秋鹰祭鸟，与獭祭鱼，豺祭兽小异，虽均是示有先之意，惟鹰祭时，鸟犹生也，祭后始杀之，故云，始用行戮，今鹰夜擒小鸟，以温爪晓则纵之，则鹰诚有不直，杀之理。
天子居总章左个乗戎路驾白骆，载白旂，衣白衣，服白玉。
秋曰：白藏不言，白而言章，赤白为章，则白在章之中矣，四时惟秋继，夏为尅我者，尅我成章，则曰赤，曰白不相离，故以总章名秋所居，此当申上，七月之位也；秋所乗路色宜尚白，今曰戎路者，葢以兵车言之，如诗之元戎，小戎也，诗之兵车有饰，而此秋所乗路为戎路疏，谓如周革路而饰之以白周，革路鞔之，以革而漆之，无他饰，白骆，白马黑鬛，曰：骆，白旂旂，色尚白也，载谓建之于车，周礼交龙为旂，旂必有铃，白衣，衣色尚白也，白玉，玉色尚白，相玉经云：白如截肪。
食麻与犬其器廉以深
麻木谷也，金王之时食麻，恐其或过取物之泄我者以杀之，犬金畜也，金王之时食犬，恐其或悖取物之同类者，以和之秋，主刻制器，廉以深廉棱也，以对春观疏，则圆广廉，则方严矣，逹则显深则隐。
是月也，以立秋，先立秋三日，大史谒之天子曰：某日立秋，盛德在金，天子乃齐，立秋之日，天子亲帅三公，九卿，诸侯，大夫以迎秋于西郊。
立秋为七月节迎秋于西郊者，人君后天而奉天时，当其气至，则出郊以迎，所以导之也，秋之盛徳在金，金属秋也，凡见于万物之敛金之徳也亲帅羣臣迎之于西郊，所以重其至，示敬也，迎迎其气耳，非有神也，或谓即少皥蓐收，故迎而祭之，注引文耀钩谓白招拒。
还反赏军帅武人于朝
夫与公卿大夫诸侯，迎春既反，则赏公卿大夫诸侯于朝，与公卿大夫迎秋既反，则移其赏，公卿大夫诸侯者以赏，军帅武人，虽各因其类，亦见古人不専于文徳以夺武功也。
天子乃命将帅，选士厉兵，简练桀俊，専任有功，以征不义，诘诛暴慢，以明好恶，顺彼逺方
迎秋之后，先命将帅士，必选欲其精也，兵必厉，欲其锐也，人有桀俊之才，必简练之以发其才有功之人，葢见之已试者，以征不义，収功必易，人谓使功不如使过，非也，诘问其罪也，诛责其罪也，人人知暴慢者有罪，则知上之好恶矣故逺方无不顺服。
是月也，命有司脩法制，缮囹圄，具桎梏，禁止奸，慎罪邪，务抟执命理，瞻伤察创，视折审断，决狱讼，必端平戮有罪，严断刑，天地始肃，不可以赢。
迎秋之后，又命有司欲其脩明法制，仲春省囹圄，去桎梏，至秋则缮囹圄，具桎梏，非有异也，春主生，秋主杀秋，既主杀则奸邪，可借此搏执也，若命理，则又精矣；伤欲其瞻创欲其察，折欲其视断决囚，欲如片言折狱，然不可以不审曰狱，曰讼，以端平为尚端之为言正也？端，则无偏无诐，若轻重其心，则非端矣，平则无反无侧，若上下其手，则非平矣。有罪之人，于是可戮，严为断刑，顺天地肃杀之气也赢有余也，秋之为言揫也，揫敛也肃则揫敛，非有余矣，皆顺天也，此章反覆，用刑之道，谓秋主肃杀天之道，不可以不顺，然天之道好生，圣人之道，将以教民，非以虐民，又未尝不寓其恻隐之仁也；端之为义，何如？门曰端门，正其居也，月曰端月正，其始也，为治不在多言，在循乎正而已，所由必正道，适尧舜，文武为正道也，所用必正人，选侍御仆从，亦正人也，则端之义广矣，平之为义，何如书言？迓衡平如衡也，诗言如砥平，如砥也，治致太平，岂有他术，此心之平，则溥博无私，斯民无不被其泽，一视同仁，天下皆在我，覆帱之中，则平之义广矣。
是月也农乃登谷天子尝新先荐寝庙
元日祈谷，雩祈谷，务农重谷也，谷之种类，多曰五谷，曰九谷，凡人资以养者，皆谷也，若仲秋所登之谷，天子以新而尝则嘉种之，尤嘉者，可为百谷之长，故惟以谷名之登麦，登黍时之所尝，皆新也。而惟于谷独言新者以此种熟时，始可言新谷之升也，以彘尝麦以鸡尝黍，凡所尝皆有配也，而尝谷无之者，见谷之为宝，非他物所能配也，至于寝庙之荐，其事亦异，鱼如鲔必荐，果如含桃，必荐意非不诚也，尝谷尝黍无不先荐，礼非不严，至于尝新，而荐则事殁，如事生，事亡如事存，一饮食不敢先尝，此天子之孝也，亦天下人心所同也。
命百官始收敛，完隄防谨壅塞，以备水潦，脩宫室，坏垣墙补城郭。
经言收敛，非止为时物也，向之疏逹者，今廉以深矣，向之开通者，今脩以补矣，事事物物皆以应揫敛之义，曰：隄防曰壅塞，或全或谨，此为水潦之备而已，若宫室则当脩垣墙，则当坏城郭，则当补此，又治国之常经，不可缓者，治国犹治家也，藩篱衰败，则盗得以生心，栋宇倾敧，则人得以肆侮国体，所繋非止于御灾捍患而已也。
是月也，毋以封诸侯，立大官，毋以割地行大使，出大币此节，若与祭统言于尝出田邑，发秋政不合，然亦不悖也，封诸侯谓始建国封之者，割地谓有功而加地者，诸侯始封，则当立，卿立大夫，皆大官也，割地则当遣使赐币，此大使大币，葢其铺张扬厉，以表时之盛，显设藩饰以为国之光，殊失收敛之意，所以戒之，勿使为也。
孟秋行冬令，则阴气大胜，介虫败谷，戎兵乃来，行春令，则其国乃旱，阳气复还，五谷无实，行夏令，则国多火灾，寒热不节，民多疟疾。
行冬令，则孟秋之时，似冬当阴生之时，而重阴固胜矣，谷熟有年而介虫败之为灾，非小戎兵之来，亦阴类也，行春令，则孟秋之时，似春，其国乃旱，秋无苦雨可也，旱则不可也；秋而苦旱，是阳已往而复还，阳气复还，宜万物之所喜，而反不能成实，则出之非时，非徒无益，已行夏令，则孟秋之时，似夏阳愈盛矣，阳盛则为火，周礼，秋时有疟寒疾，矧又行夏令乎！
钦定四库全书
月令解卷八       宋 张虙 撰
仲秋之月
仲秋者，斗建酉之辰也，汉志云：留孰于酉，则酉留也，夏正为八月。
日在角
八月之中，三统歴云，日在角十度，元嘉歴云，日在轸十五度，日与斗建常相合，酉与辰合，故八月斗建酉，则日在辰，角属辰也。角二星。
昬牵牛中旦觜觿中
牵牛六星，北方之初宿，觜觿三星，西方之末，防牛与觜亦相望也。
其日庚辛，其帝少皥，其神蓐収，其虫毛，其音商，律中南吕，其数九，其味辛，其臭腥，其祀门，祭先肝。
南吕者，斗建酉之律也，仲秋气至则南吕之律应，周语云南吕者，赞阳秀物，【案国语无物字，此张氏增成其义，】汉志云：南，任也言隂气旅助夷则任成万物也。
盲风至鸿鴈来元鸟归羣鸟养羞
此记八月时候也。疾风来，至秋寖深矣，月令，以草木虫鸟纪时候惟鴈，则三时有之，春也，秋也，冬也以鴈之，知时尤爲可验，孟春言鸿鴈来仲秋言，鸿鴈来，鴈之随阳，初无常所，南北皆其居也，孟春之来自南来也，仲秋之来，自北来也，元鸟燕也，与鴈不同，春至而秋归，归其所也，羣鸟养羞羞，谓所食也。养而蓄之，以备冬藏，以是知先时而备物，犹能之人灵于物，可不知有先具邪。
天子居总章大庙乗戎路驾白骆，载白旂，衣白衣，服白玉，食麻与犬，其器廉以深。
此当酉上八月位也
是月也养衰老授几杖行糜粥饮食
养老之礼，古之盛礼也，若指衰老之人，则其礼不同矣。然授以几杖，与致仕之人相似，待之亦不薄，至于行糜粥饮食，毋乃视如饥饿者乎？葢饮食所以养其气，而为之糜粥焉，惟恐有以伤之，此其悯老之笃，殆与祝哽，祝噎之意，类未可轻视也。
乃命司服具饬衣裳，文绣有恒，制有小大，度有短长，【案今本讹作长短，据宋本改正，】衣服有量，必循其故，冠带有常。
人知九月，授衣故先期，有司服之命，不知古人深意自有在也。夫衣服为身之章，亦为身之检也，筋骸之束肌肤之防，所以収敛者衣服也，当揫敛之时，具饬衣裳，岂徒然哉！正以合揫敛之义，衣裳，则盛服也，衣服则泛指也；上衣下裳，此盛服也，文绣以为美，宜常而不宜异制之，小大度之短长，一毫不容差也。若衣服，则泛指矣，量犹数也，过数则侈，非其故矣，人情莫不喜新而厌，故不循其故，则有竒衺不衷之患，冠带尤身之所重者，亦有常而不变，故曰：衣服不贰，从容有常，此诗人所以思故也。
乃命有司申严百刑，斩杀必当，毋或枉桡，枉桡不当，反受其殃。
古人之于刑，谨之重之，孟秋既命，严断刑矣，至此又从而申严之刑章有五，而曰百刑，举罪以言也。伤肤毁发，古人尚不忍若断者，不可复续，死者不可复生，则斩杀之，辟可枉桡而不当乎此章，不特戒之而已，直以反受其殃，警之非设为之辞也。观吕刑一篇，反覆用刑之道，直谓苗民杀戮无辜，上帝降咎乃絶厥世，则反受其殃，信不诬也，夫人臣任用刑之责，以枉桡而被殃，固其所自取，有不足念者，惟国家以若人而掌刑一，夫茹苦三年，大旱，一妇衔寃，六月，陨霜，怨恨所钟，乖气成象，至于促国之脉，销国之福，殃在若人之身而毒流，四海之大，则掌刑之责，其可轻付，可不畏哉！可不谨哉！
是月也，乃命宰祝循行牺牲，视全具，案刍豢，瞻肥瘠，察物色，必比类，量小大【案，今本讹作大小，据宋本改正，】视长短，皆中度，五者备当，上帝其飨。
季夏养牺牲，盖授充人而刍人至此，命宰祝又循行之，以物至此，形成而不变也。视其全具知所以养之者，皆可用，案其刍豢，知所以食之者皆已至，然后求之五者，五者之分，当依疏説盖欲求之于牲也，瞻肥瘠，瞻肥腯与否也？察物色察骍，黝之别也，必比类已行，故事曰比，品物相随，曰：类五方异其色，是比也。大皥配东亦用青，其类也，量小大大，谓牛羊豕成牲者，小谓羔豚之属，视长短者，天地之牛角茧栗，宗庙之牛角，握之属也，惟一一皆中度，斯谓备当一有不合，非备当也，古者圣王奉其祭祀，敬之至，则无一事不敬，故不惮其委曲诚之极，则无一物不诚，故不嫌其反覆，施之于神，神其有不飨乎后世，视肹蠁为茫，昩付幽深于不可测，卤莽之患生而怠慢之念起，宜乎神之不格也。
天子乃难以逹秋气
圣人有以顺隂阳之气深虑天邪之得以干正天地之间有不正之气注隂慝不当言隂谓之邪慝可也，【案郑注无阴慝二字，即他处解释难者亦无之，不知何以云然？】难之法，固所以逐不正也，季春之难，所以毕春气，春气发生，有不正者，干之则发生之功不遂，于是乎难？曰：毕者令春气得以成功也。故在季春仲秋之难，所以逹秋气时当仲秋正万寳告成之时，有不正者，干之则气必抑塞于是乎？难曰：逹者令秋气得以行也，故在仲秋夏则不难，当夏之时，阳气极盛，邪气自销，不待乎难，至冬则又大难矣，难则磔牲，唯秋则不磔，盖逹秋气则有辅相，裁成之意，惟天子能之，亦不假有所磔也。
以犬尝麻先荐寝庙
以犬尝麻以金胜木也，月令，凡言尝取义亦不同，或胜之，或生之或合之，先荐寝庙，麻始熟也。
是月也可以筑城郭建都邑穿窦窖脩囷仓
孟秋尝补城郭，至是则筑之城郭，所以卫民王公设险以守其国，此其所设也，孟秋民未可役，有破壊姑补之，是月，则可筑矣，城郭筑则都邑建矣，窦窖所以藏粟，穿谓凿土为之，脩则理其旧也，为国有常经，不可一朝废，凡此皆敛藏之事，顺而行之，宜矣。
乃命有司趣民収敛务畜菜，多积聚，乃劝种麦，毋或失时，其有失时，行罪无疑。
孟秋尝命百官収敛矣，至是，令有司以之趣民，古者视国如家，视民如子，惟恐不得其所也。菜不熟曰馑，诗我有防蓄，亦以御冬，多积聚，则不特菜而已，既戒之，积其所已有，又劝之，殖其所未有，麦者，接乏之谷也，于民尤切，麦备四时之气，当秋而种，洎夏而熟，一或失时，将无以济，谷之所不及，以失时而得罪，亦犹今惰农有刑也，夫圣人之爱民甚矣，岂肯轻以刑，加之至失时之罪，惩之不少恕，此固所以爱之也，后世民自为生上之人，反因其有而取之，一或犯禁，小者鞭扑，大者黥隷，与古人用刑之意殊矣。
是月也，日夜分，雷始収声，蛰虫坏戸杀气浸盛，阳气日衰，水始涸，日夜分，则同度量，平权衡，正钧石，角斗甬，又记年候也。日夜分，与仲春同无长短之差也。仲春雷出地奋，故发声仲秋，雷已潜藏，故収声雷无声，则百蛰皆藏，犹人之坏户也，杀气秋之正气，至是浸盛，犹未为极，然阴气浸盛，则阳气日衰，一日，霜降水涸，天地间肃肃乎严矣，至于度量权衡钧石，斗甬亦以此时而一其制，舜觐羣后于四岳，同律度量衡，此圣人急先务之也，圣人所以一道德而同风俗，乃自器用始，汉志云：凡律，度，量，衡用铜者，所以同天下，齐风俗也，未知舜之所造，其亦用铜否乎？然舜讲于守朝之日而月令，以春秋分者，后世政治，又详于古，周礼质人同其度量，壹其淳制，犯禁者有罚，其所以重之，则一也。
是月也，易关市，来商旅，纳货贿，以便民事，四方来集逺乡皆至则财不匮，上无乏用，百事乃遂。
仲夏关市，无索矣，至秋则万寳告成，可以究货贿所从出，为斯民之便也。关讥而不征，市廛而不税，此为来商贾之至要，先王之时，此道未尝不易易也。易则无险阻矣，此固商贾所以愿出于王之涂，所以愿藏于王之市货贿者，商贾之所有也，上之人待之，易则货贿，纳于上纳于上，则民得所资，其事为便，其或险阻艰难，则货贿隠于下隠于下，则民失所资，其事多缺矣，夫四方之集逺乡之至岂有以号召之哉？成周之时，司关，司市设官分职，无非为民也，以此理财，财若无由而足，而君有余财，民有余力，其道乃出于此，然则财不匮而上无乏用，百事乃遂，盖自易中得之，后世设关，则为暴于市，则防市利，岂知易易之义哉！
凡举大事毋逆大数必顺其时愼因其类
季夏之月，言举大事，仲秋之月，言举大事，季夏则戒之，言举大事之殃，仲秋则教之言，举大事之道，此道特言于仲秋者，秋令逾半，国之大事，可举也，事虽欲举，当有顺而无逆，天下之事，其成其否？自有数默存乎其间，谓之大数，则尤其不可转移者，是乌可逆哉？然数不可得而见，能察时者，是知数也。时可为则数，亦可为大如汤，武之革命，非知数也，能知时也，是谓顺天时，既得矣，乃因其类而推之，圣人作事，为万世法，岂一一能自料哉？亦不过触类而通之，故曰：以类度类，以道观尽。
仲秋行春令，则秋雨不降，草木生荣，国乃有恐，行夏令，则其国乃旱，蛰虫不藏，五谷复生，行冬令，则风灾数起，収雷先行，草木蚤死。
行春令，则仲秋之时，似春秋而多雨，禾头生耳，雨可畏也，然或不降则无以助阴气之肃，所以草木荣而不枯，国之有恐杀气不行，人有玩心也，行夏令，则仲秋之时，似夏旱则絶无雨矣，甚于不降也，虫当藏而不藏，谷不当生而复生，皆非正也。行冬令，则仲秋之时，似冬，秋而多风，田野间尤畏之，或有数起，其伤必多，雷已収声谓之収，雷而先行者，非时而发也，草木未当死而死，如冬时夫时正，仲秋万宝告成，万民之所説也一失其正，则在天之时或旱，或风草木将归根复命，或生或死，所以裁成辅相之道，不可不谨也。
<经部,礼类,礼记之属,月令解>
钦定四库全书
月令解卷九       宋 张虙 撰
季秋之月
季秋者，斗建戌之辰也，汉志云毕入于戌，则戌毕也，夏正为九月。
日在房
九月之中，三统歴云，日在房五度，元嘉歴云，日在氐七度，日与斗建常相合，戌与卯合，故九月斗建戌，则日在卯，房正属卯也，房四星。
昬虚中旦栁中
虚二星，北方之防，柳八星，南方之防虚与柳正相望也。
其日庚辛，其帝少皥，其神蓐収，其虫毛，其音商，律中无射，其数九，其味辛，其臭腥，其祀门，祭先肝。
无射者，月建戌之律也，季秋气至，则无射之律应，周语云：无射所以宣布喆人之令徳示民轨仪，汉志云：射，厌也，言阳气究物，而使隂气毕剥落之，终而复始，亡厌已也。
鸿鴈来宾，爵入大水为蛤，鞠有黄华，豺乃祭兽戮禽鴈，当仲秋自北而来，至是，则如宾言来而得所，如宾之授馆也，造物之妙，或变或化，难以理诘，爵入大水为蛤，既非可以形求，又非可以色求所可得而言者，当春发生，则鹰化为鸠，鼠化为鴽，其化者亦不自知其化，此春时也，当秋冬之时，爵之为蛤，雉之为蜃，非化也，入大水为之，此由得水而然也，草木雕零，鞠始茂盛，物皆黄而落，鞠独黄而华，此其异也，豺之性贪，而忍祭兽，知有先矣，以兽为未足，又用禽而戮之，凡此用物，以纪时也。
天子居总章右个乗戎路驾白骆，载白旂，衣白衣，服白玉，食麻与犬，其器亷以深。
此当戌上九月位也
是月也，申严号令，命百官贵贱无不务内，以防天地之藏，无有宣出。
国之号令，何尝不严，至是又申之，使无懈惰，皆所以顺时也。前乎此命，百官始收敛，今则命百官贵贱无不务内，盖人之品有贵贱，其具天地之性，则无贵贱，当天地严肃之时，务自收敛，岂惟贵者当然，贱者亦当然，季春言，不可以内，至季秋则言无不务，内皆因时也，天地之气有发，亦有藏人岂能自异于天地藏则不复宣出矣，防犹参也，以是而观人之一身，与天地并立而为三，顷刻之中，或呼或吸，皆有隂阳一日之中，或作或息，必顺昼夜，则一嵗之中或出或内，岂能离春秋之舒惨乎？
乃命冢宰，农事备收，举五谷之要，藏帝借之收于神仓，祗敬必饬。
仲秋，趣民收敛，犹未备也，至是始备收言，无一物之不收也，冢宰于此时，可以举五谷之要，要如宰夫之治要司防之，月要多寡之总数也。冢宰将以制国用，不举其要，国用何由而制？然此特举其要而已，汉文帝问宰相一嵗钱谷出入之数，防何周勃辞以不知，是失举要之职，陈平辞以有主者又失举要之义，唐至以宰相领度支，领盐铁失之益逺矣帝借者，借田所种之谷，以供粢盛也仓谓神仓，重粢盛之所委，不敢待以常用，曰祗，曰：敬而又饬之，无或忽也，古人事神之道，寜过乎恭，毋失之忽。
是月也，霜始降，则百工休，乃命有司曰：寒气总至，民力不堪，其皆入室。
工居四民之中，亦居六职之中国之器用，所资也；霜降则休，注谓寒而胶漆之作，不复坚好，此未尽，古人之意，盖当休老劳农之时，凡终嵗勤动者无不休矣！百工之役，使之少息，此亦圣人顺时之政也，夫积隂成寒其气总至嵗时之所同也，民生畏寒，入此室处，亦其情之所同也，又何待上之人，谆命之而后知所避哉！圣人之于民，不啻父母之视其子有害必使之逺惟恐或罹其害也。有灾必使之去，惟恐或陷于灾也，痒痒疾痛甚于在己，民未尝以力之不堪，告于上也，而上之人探其情，言之为是恩，勤之教，呜呼仁哉！
上丁，命乐正入学习吹，是月也，大飨帝，尝牺牲，告备于天子。
上丁上旬之，丁丁取文，眀之盛习吹则以是月将大飨也，春习舞，秋习吹注，谓春夏重舞，秋冬重吹诸解，则谓各举其一相备之辞，窃谓舞之为艺，其缀兆，疾舒之节，当春习之熟矣，惟有声者隔而不习，则声必涩，古诗所谓久不吹之，涩欲无所以仲春之月，上丁，乐正习舞矣，至仲丁，又命习乐，注习乐者，习歌与八音，岂非有声者不可遽已邪？然则飨帝之前，俾之习吹，正为此耳。矧秋属金，金有声者，亦因其时，大飨帝者，言徧祭五帝也，尝者宗庙之秋祭也，以秋祭之牺牲，告备于天子，以物成可尝之，时尤所重故也。仲秋视全具至此，又告备，古人于祭祀，诚防如此，不厌其烦也，尝与烝秋冬祭，名不当别求义，秋而尝【案，原本而尝上脱秋字，今补】，则月令季秋有尝牺牲之文，冬而烝，则月令孟冬有大饮，烝之文，周之尝以仲此言于季者，彼取时之仲，此取时之盛饮，烝则烝祭毕而饮也。
合诸侯，制百县，为来岁受朔日，与诸侯所税于民，轻重之法，贡职之数以逺近土地所宜为度，以给郊庙之事，无有所私。
疏云：诸侯谓畿外国百，县谓乡遂，是则畿外诸侯，以在逺故合之县内诸侯，则径施制焉，皆欲令受正朔也，秦以建亥为正，故于九月言来嵗之礼百县在畿内，取民之法一定，此郑氏言，周礼畿内用，贡法是也。诸侯则如周礼，邦国用助法，所以上之人从而制之，轻重之法，诸侯所取乎下者，贡赋之法，诸侯所共乎？上者逺近所宜则若周礼，男服贡器物衞服贡财物之类，土地所宜，则若禹贡徐州贡土五色，州贡金，三品之类，以此为度，昭然可考，夫人君享，四海九州之奉，岂为一己之私哉？盖以给宗庙之事为主也，大宰以九贡致邦国之用，而一曰祀贡，则天下之用，未尝先于祀事者。
是月也，天子乃教于田猎，以习五戎，班马政，命仆及七驺咸驾，载旌旐，授车以级，整设于屏外，司徒搢扑，北面誓之，天子乃厉饰，执弓挟矢以猎，命主祠祭禽于四方，周礼大司马中秋教治兵，遂以狝田，彼以中秋，而此以季秋中秋，则以顺时气，季秋则以农隙也，夫田猎之教，非观美也，正所以习武备也，马政有国之急务，如周礼趣马，巫马之简治，校人廋人之乗阜圉师牧，师之牧养，莫不有政焉，平时讲之熟矣，至田猎之时，又从而班之，周礼夏官司马，则凡马职，皆属夏官，故仲夏班马政，所以顺天时也，今季秋又班马政，则以田猎故也。仆掌车驺，掌马咸驾，以马驾车也，旌旐，所以为表识，授之以级，自上而下不可乱行，此整设也，屏外，则天子师田，张幕有幕，故亦有屏司徒设教，八曰以誓教恤，则民不怠，誓以犯田法之罚，搢扑于带，以示有事于教，无事于刑，北面，则又以教兵，本主杀也，饰戎服之饰也，从而厉之所以振其威武，亲执弓挟矢以猎，以万乗之尊而从事于弓矢，以天光之穆穆，而周旋于驰逐之乐，则武事日，以张军容，日以壮此田猎之礼，古人之所重，非若后世视为观美也，主祠典祭祀者，得禽则以祠，四方之神，周礼秋致禽以祀祊，郑康成云：祊当为方，秋田主祭，四方报成万物。
是月也，草木黄落，乃伐薪为炭，蛰虫咸俯在内，皆墐其戸。
炭以御寒，人所资，非不急也，必待草木黄落之后，始取之物，既归根用，亦随宜斧斤，以时入山林，此亦王政之一也，蛰虫知避杀气，使其首向内向，知坏戸而已，今又墐其戸坏益也，谓稍小之也，墐涂闭之，虫知畏，杀气如此，人灵于物，可不谨所避哉！
乃趣狱刑，毋留有罪，收禄秩之不当，供养之不宜者，趣之为言，督之也，为政无取于督趣，为狱刑，则恶乎淹滞，不恶乎督趣，自入秋来，孟则严断刑，仲则申严百刑至季，则趣狱刑，无一时不为刑虑，古人以刑为重，事谆谆于告戒之间，易曰：山上有火，旅，先王以明谨用刑而不留狱，旅为不处，而圣人以不留狱，象之信矣，桎梏之苦，棰楚之痛，望而畏之，此岂可留也？禄秩之不当供养之，不宜皆从而收之，亦以顺天时也，夫禄秩之不当，无时不可收，岂独严于秋令，天下犹一家耳，一家之内，凡所给予，岂无幸得者，岂无过受者，予之于前，而收之于后，予之于平日而收之于秋，此亦政也，供养之物，亦犹是也。月令之所食，多取乎？时之生尅，内则之所食多取乎？时之肥美，不宜则虑其反为己害，尤严于秋也，大抵三秋之政，虽条画有不同，然其大指惟务于严肃，不欲其弛，玩而无度，惟务于收敛，不欲其散漫而无统，圣人因时而出，政不如是，则防于逆天。
是月也天子乃以犬尝稻先荐寝庙
稻即周礼稻，人掌稼下地所生者，至是始熟，故荐之，谷之种最多，惟稻之熟最晚，荐新于孟秋之月，荐晚于季秋之月，或蚤或晚，无不荐也。
季秋行夏令，则其国大水，冬藏殃败，民多鼽嚏，行冬令，则国多盗贼，邉竟不寜，土地分裂，行春令，则暖风来至，民气解惰，师兴不居。
季夏水潦，盛昌故行夏令，则为大水，然其害犹未即见而殃败，乃成于冬，大水所积也，鼽嚏之疾，亦水气所成欤？盗贼隂类也秋尽则为冬令，今未尽而行，冬令所谓重隂盗贼之起，亦时使然，四境之不安，土地之分裂，皆生于盗贼之多也，秋气肃杀，而行春令，则风为暖风，民失揫敛之义，则有懈惰之情师兴，不居师兴，则劳民矣，又迁徙无常，民愈劳也，此皆非时之灾也。
钦定四库全书
月令解卷十       宋 张虙 撰
孟冬之月
孟冬者，斗建亥之辰也，汉志云：该阂于亥，则亥该也，夏正为十月。
日在尾
十月之中，三统歴云，日在箕七度，元嘉歴云，日在尾十二度，日与斗建常相合，亥与寅合，故十月斗建亥，则日在尾，尾属寅也，尾九星。
昬危中旦七星中
危三星北方之宿七星南方之宿危与七星相望
其日壬癸
壬癸属冬注，壬之言任也，癸之言揆也，时万物懐任于下揆然萌芽，因以为曰名。
其帝颛顼其神元防
据经惟言其帝，其神初不言，祀正前汉魏相传言北方之神，颛帝乗坎执权司冬者，颛之为言専也隂盛则静而専，顼之为言正也？冬气升而其位正故，帝曰：颛顼春为苍天，知冬为元南为明，方知冬为防故神曰元防。
其虫介
介亦谓之虫所谓介虫三百六十，为之长，注介甲也，象物闭藏，地中鼈之属。
其音羽
疏谓：冬时调和乐，以羽为主，羽，聚也，聚藏宇覆之也。
律中应钟
应钟者，月建亥之律也，孟冬气至，则应钟之律应，周语云：应钟均利器用，俾应复汉志云言隂气应无射该藏万物而杂阳阂种也。
其数六
水数一得土五数故为成数六
其味咸其臭朽
水润下作咸凡咸朽者皆属焉气若有若无为朽
其祀行祭先肾
冬与夏为对人之生，不在家则在路夏祀灶，赖其养于家，冬祀行资，其庇于路，然行祀于冬者冬嵗之终役车其休，故冬祀行也，祭用牲之藏，时各有所先，惟冬先肾为本属，若春夏秋与中央，皆非本属，当以人六脉之次第求之，自右手起以命脉为主，于是为脾为肺，乃入左手为心，为肝为肾，故冬先肾也。
水始冰地始冻雉入大水为蜃虹藏不见
此纪十月时候也。水流物也，至是成冰隂气凝沍也地坚物也，至是合冻亦隂气凝沍也造物之妙，或变或化，难以理诘，雉入大水为蜃，既非可以形求，又非可以色求所可得而言者，当春发生，则鹰化为鸠，鼠化为鴽，其化者亦不自知，此春时也，当秋冬之时，爵之为蛤，雉之为蜃，非化也，入大水为之，此由得水而然也，虹天地之淫气见于春乗阳也藏于冬伏隂也天地之间，无非气也，其曰温厚严凝之气，此正也，或为愆，或为厉，或为淫，皆非正也。
天子居堂左个乗路驾铁骊，载旂衣黒衣服玉。
冬为元英所以吕氏取之，以名天子所居此，当亥上，十月位也，元路路之色元也，在天之色，则为元在人之色，则为黒铁骊铁则元色之重者，马纯黒曰骊夏后氏尚黒戎事乗骊元旂旂之色尚元也，载谓建之于车，周礼交龙为旂旂，必有铃黒衣所衣之衣尚黒色也古六服有元衣，元玉玉之黒也服谓冕旒及笄，并佩玉，尚元色也，相玉经云黒侔纯漆。
食黍与彘其器闳以奄
黍火谷，彘水畜，寒气不可过，故食火谷以减之，寒气不可抑，故食当方之牲以存之。
是月也，以立冬，先立冬三日，大史谒之天子曰：某日立冬盛徳在水，天子乃齐，立冬之日，天子亲帅三公，九卿，大夫以迎冬于北郊。
立冬为十月节迎冬于北郊者，人君后天而奉天时，当其气至，则出郊以迎，所以导之也，冬之盛徳在水水属冬也，凡见于万物之藏水之徳也亲帅羣臣迎之于北郊，所以重其至，示敬也，迎迎其气耳，非有神也，或谓即颛帝元防故迎而祭之，注引文曜钩谓叶光纪。
还反赏死事恤孤寡
迎冬还反，所行之赏，与三时异，盖因杀气之盛而念死事之人，虑其孤寡，不得所养，从而赏之，顺时之政，于是为至汉，羽林孤儿者，取从军死事之子孙，养羽林官教以五兵他时发，以为军养之，将以用之，非古意。
是月也，命大史衅龟防占兆，审卦吉凶，是察阿党，则罪无有掩蔽。
言衅防，则不特衅，防亦衅矣，古者，物成则衅，此当物辨之初，而衅焉，示新也？为卜，防为筮以卜，而有兆防，以筮而有卦兆有象，故言占卦有数，故言审占兆，审卦则吉凶见矣，吉凶总承上辞也，夫大史日官也，以防之事，命之可见矣。而阿党之察亦系焉，何也？意者？古之史官，实持褒贬之权，人臣有罪，皆得而大，书之如董狐之书赵盾，南史之书，崔杼则阿党之罪，虽欲隠蔽得乎？此古之史官，非星翁歴士之比也。
是月也天子始裘
陨霜而冬裘具，故司裘以仲秋献良裘，以季秋献功裘，至是而天子始服矣，天子所服衣以顺时为重也。
命有司曰：天气上腾，地气下降，天地不通，闭塞而成冬，天地交泰，故春言和同天地，不交否故冬言闭塞，和同之时，天下皆知春之为春，不必告，诏也闭塞之时，天下虽知之，而或有不谨者，所以命有司也，人苟知闭塞之义，则事事物物皆不敢肆矣。
命百官谨盖藏命司徒循行积聚无有不敛
盖藏之当谨，凡尔百官，莫不皆然，仲秋尝以积聚，趣民矣，至是，司徒循行之，无有不敛，犹恐有遗利也。
坏城郭，戒门闾，修键闭，慎管籥，固封疆，备邉竟，完要塞谨闗梁塞蹊径，饬丧纪，辨衣裳，审棺椁之薄厚，茔丘垄之大小髙卑厚薄之度，贵贱之等级。
三里之城，七里之郭，有国之常制，坏之欲其厚，固也，有城郭，则有门闾，故从而戒之，有门闾，则有键闭，又从而修之，有键闭，则必有管籥，又从而谨之外，而为封疆，欲其固又外而为邉，境欲其备，下至于要害之，当完闗梁之宜谨，蹊径之当塞，无不致意，此九者皆已畧举于秋至此，总而命之，则四海九州之广，无有阙漏之处，至于丧纪之事，此亦闭藏之具，故顺时饬正之，其衣裳，棺椁邱垄，又因而辨之耳，或谓丧纪，人之终事以嵗之终饬人之终事，又谓天地升降，辨衣裳之时，虽死犹谨，曽子易箦似之，此皆失之凿也。
是月也，命工师效功，陈祭器，按度程，毋或作为淫巧，以荡上心，必功致为上，物勒工名，以考其诚，功有不当，必行其罪，以穷其情。
霜降而百工休休，则无作矣，故可以效功也，君子不敢以私防同，其所尊敬，故陈祭器而不及燕器，凡器有度，有程皆从而案之，毋或作为淫巧，以荡上心，栁宗元深病之，以为舎此时则可以为之乎？是不然，当季春命工师审量之日，因其作以此戒之，孟冬命工师效功之日，因其成又以此戒之功致者，功之至者也，功不至，则器易壊矣诚则尽心于所造，不敢灭裂者情，则有不尽之处，而功不至者，物勒其名，久之常存，则诚可考矣。功或不当，必治其罪，则情可穷矣，古之人，虽一器物，其不苟也如此。
是月也，大饮烝，天子乃祈来年于天宗，大割祠于公社及门闾，腊先祖五祀，劳农以休息之，天子乃命将帅讲武，习射御，角力。
此皆当十月农工之毕，故举劳农之事，而其事不一也，烝宗庙之，冬祭也，月令有尝牺牲之言，有大饮烝之言，烝尝乃宗庙，秋冬祭，名尝牺牲，是以尝祭之，牺牲告备也，饮烝烝，不可以为升，盖烝祭毕而饮，故曰饮烝，言饮此烝也，大则非常饮，烝祭最盛，饮酒亦盛也，天宗日为阳，宗月为隂宗北辰为星，宗祈年，则诗所谓以兴嗣嵗也祈年之礼，大而简，故不以牲，言公社及门闾，则大割以祠之，大割大杀羣牲也，先祖五祀，则曰腊腊，谓以猎得之，肉祭之，此等之祭，总谓之蜡，若别而言之，天宗公社，门闾谓之蜡，其祭则皮弁，素服葛带，榛杖其腊，先祖五祀，谓之息民之祭，其服则黄衣黄冠，要之，皆是劳农，以休息之也。古者君民一体，其借民之力，固欲其趋时无怠，其爱民之力，又欲其顺时少休，虽然，圣人之治天下，不使民一日有怠心，故曰：为政日新，夫以息老劳农之日，宜可以少休矣！而讲肄武事，不容少弛，射御维精，必使习而熟之，力有小大，使相角而自见，故民心，但觉其有事而无弛慢者。
是月也，乃命水虞渔师收水泉池泽之赋，毋或敢侵削众庶兆民，以为天子取怨于下，其有若此者，行罪无赦；鱼至冬而美，故取鱼以冬取鱼，则有赋，故水泉池泽之赋命，二官收之，亦其职也。先王之时，川有衡泽，有虞为之厉禁，非为赋设也，后世泽之苇蒲，舟鲛守之；海之盐蜃，祈望守之，守之，严则征之严，民始失利矣，今月令戒其侵削，或取怨于下，若此者，行罪无赦；盖亦恐有司苛取以病民乎？
孟冬行春令，则冻闭不宻地气上泄，民多流亡，行夏令，则国多暴风，方冬不寒，蛰虫复出，行秋令，则雪霜不时，小兵时起，土地侵削。
行春令，则孟冬之时，似春冻闭不宻地气上泄也，民之流亡，亦以发散故也。行夏令，则孟冬之时似夏，夏风多暴，阳气所作风而不寒，蛰者亦不得其藏也，行秋令，则孟冬之时，似秋，秋令则寒气迟故雪霜皆不时降小，兵非大军旅，时起金气胜也土地侵削，揫敛所致也。
钦定四库全书
月令解卷十一      宋 张虙 撰
仲冬之月
仲冬者，斗建子之辰也，汉志云孳萌于子，则子孳也，夏正爲十一月。
日在斗
十一月之中，三统歴云，日在斗初度，元嘉歴云日在斗十四度，日与斗建常相合，子与丑合，故十一月斗建子，则日在斗，斗属丑也，南斗六星，冬至之日，日在斗，此歴家所占以定四时也，汉志以仲冬之初，在斗十二度，后世岁差之法，以爲七十五年差一度，若尔，则日之在斗积乆而差殆将入箕矣，或谓黄道岁差，常不过推荡于星纪，三十度之间，故邵雍立差法，惟于日月交防之际以阴阳亏盈求之，遂不差，大抵阴常亏阳常盈，只于此处差了，歴上当通理程頥以此法冠絶古今【案岁差者，以恒星考日躔，而觉其差，冬至日躔所起，仍复其故。处于黄道，本无差数，而恒星则移而东，故唐虞时冬至，日在虚，周末在斗，今在箕初矣，此求之阴阳，亏盈以断天行，非也，】。
昬东辟中旦轸中
辟六星，北方之防，轸四星，南方之防，辟与轸相望也。
其日壬癸，其帝颛顼，其神冥，其虫介，其音羽，律中黄钟，其数六，其味咸，其臭朽，其祀行，祭先肾。
黄钟者，月建子之律也，仲冬气至，则黄钟之律应，周语云：黄钟所以宣养六气，九德汉志云：黄者中之色，君之服也，钟者，种也，阳气施种于黄泉，孳萌，万物爲六气元也。
冰益壮地始坼鹖旦不鸣虎始交
此纪十一月时候也。冰益壮，则水之冰者，愈壮其寒气，增于地上矣。地始坼，则地之冻者，以阳微升而坼，其暖气生于地下矣，鹖旦求旦之鸟，至是不鸣与虎之交，皆以阳生也。
天子居堂，太庙乗路驾铁骊，载旂衣黒衣服玉，食黍与彘，其器闳以奄。
此当子上十一月位也
饬死事
孟冬尝赏死事矣，至仲冬又饬之，皆所以顺天时，也人爲国事而死，先王之所不忍，故从而赏之，然国之爲国，不免用人于死地，所以饬之，欲其有死志也，此所以人忘其死也。
命有司曰：土事毋作，愼毋发葢，毋发室屋，及起大众，以固而闭，地气沮泄，是谓发天地之房，诸蛰则死，民必疾疫，又随以防命之曰：畅月。
观此一节，圣人奉若天时，知闭塞而成冬，故凡发撤掩葢等事，一一禁之以固，而闭言固而且闭，惟恐沮泄，地气有以发天地之房也，蛰则死矣，民必疾疫，疫而继以丧，民亦死矣，然圣人之心，谓在天有时，不可以不顺而一气潜萌于无形，又不可不审也。夫当黄钟动而万物潜起，则天地之房固自隐，然萌动其气，未尝不畅，非闭塞所可遏，于是命之以名，其名谓何？曰：畅月，言其气之舒畅也，他月未尝特立，一名也，此见天地之气于闭塞之中，而有调逹之理，于谨固之中，而有发生之意，命之以名，岂苟云乎哉！
是月也，命奄尹申宫令，审门闾，谨房室，必重闭，省妇事，毋得淫，虽有贵戚近习，毋有不禁，乃命大酋，秫稻必齐，麴糱必时，湛炽必絜，水泉必香，陶器必良，火齐必得，兼用六物，大酋监之，毋有差贷。
酒之用非，一曰公酒，曰：礼，酒曰：秩酒以供祭祀，以供宾客，以共王反后之饮，周礼设官掌之，今曰大酋，其酒正欤？其酒人欤？六物之数，即周礼所谓酒材也，一物不具，非式法也，必有差贷之患，然六物皆具，而不得其时，则所作未必善，当冬而造，则时之所宜酒，宜寒故作于冬，欲其温故作之于阳生之月，夫一酒之用，古人致严如此，固欲其防也，而大禹反恶之，何耶？惟天下之美物，足以溺人，禹之兢兢，正恐爲其所溺也，然则大酋之所作，固当遵月令所命而致严，大酋之所共，又当知大禹所恶而致惧也。
天子命有司祈祀四海大川名源渊泽井泉
此皆谓水神也，水之功在天地间大矣，聚而爲海逹而爲川发而爲源潴而爲渊泽凿而爲井泉顺盛德之时而祭之，所以荅其利也。
是月也，农有不收藏积聚者，马牛畜兽有放佚者，取之不诘，山林薮泽，有能取蔬食，田猎禽兽者，野虞教道之，其有相侵夺者，罪之不赦。
此章之意，惟欲民知所爱，务自收敛以爲冬，备其有积聚之不收藏，马牛畜兽之放佚，此游惰之民也，不幸爲人所取，上未尝诘之，恶有游惰也，其有能取蔬食，田猎禽兽于山林薮泽者，此勤力之民也，野虞于此，又教而道之，喜其勤力也，或有侵盗之者，罪之不赦，彼游惰之民爲人所取，上未尝加问，此勤力之民，爲人侵夺，上爲之罪其人，或置而不诘，或罪之而不赦，上之人所以示民，好恶者如此。
是月也，日短至，阴阳争，诸生荡，君子齐戒，处必掩身，身欲宁，去声色，禁耆欲，安形性，事欲静，以待阴阳之所定，此章与仲夏对文，夏日长至，冬日短至，至之言极也，夏言死生分冬，惟言诸生荡言生，而不言死，葢自生而死，如草木，昆虫之类，有生于春夏而死于秋冬者，显然可见，故言死生分自死而生，则起于萌蘖之微，初无可见之迹，故惟言诸生荡荡，谓物动将萌芽也，夏则戒以毋躁冬，以身欲宁，继之皆欲其静也，至于声色，不徒止之，而直欲去之，耆欲，不徒节之，而直欲禁之，外则养其形而毋劳内，则养其性而毋悖，凡事一归于静，又重于日长，至之时也，凡此以微阳方生，阴未退听，争而未定，故待之也，月令一篇，圣人所以顺阴阳之序，相天地之宜，上焉爲国家计下焉，爲民生计，至纤至悉，无遗恨矣！惟未见其所以脩身，养心之要，葢至于二至之时，见极其齐戒之诚，声色不迩，耆欲不萌，一遵其至，静而无所爲然后知圣人脩身，养心之要，诚不苟也。
芸始生荔挺出蚯蚓结麋角解水泉动
又记时候也。以物纪候，月令皆然，惟仲冬则以微阳生于地下，凡物之生于地下者尤验，注以芸爲香草以荔挺爲马防方慤引王氏以荔挺亦爲香草，葢楚辞有薜荔亦香草縁木而生也，蚯矧在穴气动则交也，孟冬水始冰至，仲冬而冰益壮，阴气凝涸也，微阳既生，则凝涸者动矣。
日短至则伐木取竹箭
木大竹，小大者言伐小者取之，而己箭又竹之小者。
是月也，可以罢官之无事，去器之无用者，涂阙廷门闾，筑囹圄，此所以助天地之闭藏也，【案，今本脱所字，据宋本】。
罢无用之官，去无用之器，有涂者，有筑者无非收敛，固护不使汗漫之意，月令自入秋来，凡所动作，施爲无非示收敛之义，至冬，又从而闭藏矣，今于仲月之末反覆之，总括之无他，以一阳既生，物皆向荣，气不可少泄正，雷在地中，复后以至日闭关，商旅不行之时，惟持养之深，则其锐无挫，保护之坚，则其锋不折，助天地之闭藏，乃所以助天地之发，逹也。
仲冬行夏令，则其国乃旱，氛雾冥冥，雷乃发声，行秋令，则天时雨汁，瓜瓠不成，国有大兵，行春令，则蝗虫爲败，水泉咸竭，民多疥疠。
行夏令，则仲冬之时，似夏患旱，与仲秋同氛雾，则旱气使然雷声，遂先期而发，行秋令，则仲冬之时，似秋雨汁者，水雪杂下，以雪杂水，如物之有汁，谓之雨汁，瓜瓠，至秋而坚，至冬而成，今或不成，则民无济渉之具，孟月行秋令，则有小兵，仲月行秋令，则有大兵，皆金气胜也，行春令，则仲冬之时，似春，蝗虫之灾，与孟夏同水泉之竭，阴气弱也，疥疠虚阳作之也。
钦定四库全书
月令解卷十二      宋 张虙 撰
季冬之月
季冬者，斗建丑之辰也，汉志云：纽牙于丑则丑，纽也，夏正为十二月。
日在婺女
十二月之中，三统歴云，日在危初度，元嘉歴云，日在女十度，日与斗建常相合，丑与子合，十二月，斗建丑则日在女，女亦属丑也。女四星。
昬娄中旦氐中
娄三星，西方之宿，氐四星，东方之宿，娄与氐相望也。
其日壬癸，其帝颛顼，其神冥，其虫介，其音羽，律中大吕，其数六，其味咸，其臭朽，其祀行，祭先肾。
大吕者，月建丑之律也，季冬气至，则大吕之律，应国语云：大吕助阳宣气，汉志云：吕旅也，言阴气大旅，助黄钟宣气牙物也。
鴈北乡鹊始巢雉雊鸡乳
此纪十二月之时候也。鴈将北矣，不曰归，而曰乡以北，非鴈所居也。
天子居堂右个，乘路，驾铁骊，载旂，衣黑衣服玉，食黍与彘，其器闳以奄。
此当丑上十二月位也
命有司大难旁磔出土牛以送寒气
难者所以驱不正之气，邪气既已难矣，若寒气则非不正之气也，故有以送之，东汉志，季冬，立土牛六头于国都，郡县城外丑地，以送大寒，又于立春之日，立青旛施土牛耕人于门外，以示兆民，至后世，惟存立春之制，而无季冬之制矣。
征鸟厉疾
征鸟注以为鹰隼似失之，拘征鸟，犹言过鸟也，以寒气之极，凡飞禽之类为寒所逼，无云飞之意，行于空中者，皆猛厉迅疾也。
乃毕山川之祀，及帝之大臣，天之神只，是月也，命渔师始渔，天子亲往，乃尝鱼，先荐寝庙。
冬寒鱼不行，乃性定而充肥，应镛云：尝者试而验之也，将荐于所尊敬，不敢轻也。药必先尝膳，必品尝，此致敬于君，与亲也，大飨帝则，尝牺牲荐寝庙，则尝鱼致敬于天，与亲也，然非必食而尝之，特展视而吿全具耳，秋祭曰：尝亦谓物已备成，尝而后祭，以见其孝也。
冰方盛，水泽腹坚，命取冰，冰以入，令吿民出五种，命农计耦耕事，脩耒耜，具田器。
水始冰水则冰矣，而未壮冰益壮，冰则壮矣，而未盛，至是则无处不冰水泽，腹坚则其坚达于水之腹冰以入，入凌室也，耦耕，二人相耦而耕，计谋之也，耕必资耒耜，农所旧有故脩之田器，泛指镃錤之类，故具之。
命乐师大合吹而罢
季春大合乐，固有吹矣，季秋又习吹，至是大合吹而罢，乐所以导和气，至是大合而罢，皆所以毕一岁之事。
乃命四监收秩薪柴以共郊庙及百祀之薪燎
四监郊各有监，以受其入也，仲夏命之，合百县秩，刍以养牺牲矣，至是，又命之收秩薪柴，以共祭祀，燔燎之用也。
是月也，日穷于次，月穷于纪，星回于天，数将几终，岁且更始，专而农民，毋有所使，天子乃与公卿大夫共饬国典，论时令，以待来岁之宜。
十二月之辰，在丑曰星纪，盖月当建丑，日月星辰之行至此月，皆周于故处，既防之后，于是又分行焉，至次年建丑之月，复防如初，周而复始，次舍也，纪防也，日曰：穷日尽于此，月曰：穷月尽于此，星曰回，非一星故也。数于此而一终，数未正，终其谓之终，盖几而近之也，以去年季冬三百五十四日未满三百六十五日未得正，终然数之，终乃岁之始，时当更始，事事物物，悉为变改，农事为尤重，专者欲其一意于耕稼之事，徭役之则志散而失业，尤上之所当戒也。
乃命大史次诸侯之列，赋之牺牲，以共皇天上帝社稷之飨，乃命同姓之邦，共寝庙之刍豢，命宰歴卿大夫至于庶民，土田之数，而赋牺牲，以共山林名川之祀，凡在天下九州之民者，无不咸献其力，以共皇天上帝社稷寝庙，山林名川之祀。
国之大事在祀，莫尊于天地，莫亲乎宗庙，而山川诸祀次之，凡祀，无不用牺牲也，惟宗庙以刍豢言，盖牺牲则泛指刍豢，则见其畜养之精，以同姓之邦共之，所以亲宗庙也，诸侯之国有小大，命太史书列之以共赋，卿大夫采地亦有小大歴而数之，则小宰之事，其非采地，以其邑之民多少赋之，虽然，民非神之福，不生，虽有邦国采地，此赋要由民而出也，古先圣王先成民而后致力于神，唯能成于民，则凡普天之下，食土之毛者，无不咸献其力，以共其祀也。
季冬行秋令，则白露蚤降，介虫为妖，四鄙入保，行春令，则胎夭多伤，国多固疾，命之曰逆，行夏令，则水潦败国，时雪不降，冰冻消释。
行秋令，则季冬之时，似秋，白露降于秋者，冬行秋令，则白露降丑为鼈蟹，敛藏之气不厚，故反爲妖，四鄙入保，畏兵之象，以秋为金故也。行春令，则季冬之时，似春，春则句者，出萌者达，今冬行春令，则生气蚤至不充其性，所以多伤，生不充，性疾久不差，时运之逆，莫大于此，行夏令，则季冬之时，似夏水潦，盛昌夏之时也；冬行夏令，则水潦至于败国，冬者雪之，时谓之时，雪时雪不降，而冰冻消释，盛阳烁之也。