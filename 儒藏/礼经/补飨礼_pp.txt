钦定四库全书    经部四
补飨礼        礼类二【仪礼之属】提要
【臣】等谨案补飨礼一卷
国朝诸锦辑锦，字襄七，号草庐，秀水人。雍正，甲辰，进士改庶吉士，散馆授知县，乾隆，丙辰。
召试博学鸿词，授翰林院编修，官至左春坊左赞善，锦以仪礼十七篇有燕礼，有公食大夫礼，而独无飨礼，然其见于周官，春秋传戴记者犹可得而考，见元吴澄作纂言及考注，尝有补经八篇，补传十五篇，独于飨礼之文，未有特着，葢縁第八第十聘觐篇中，俱兼及飨食，谓其可以相通而略之，殊不知飨之为礼也，大非一聘所能该有祭，帝祫祭之，大飨，复有天子享元侯，两君相见，及凡享宾客之不同，使不自为一篇，则虽诸书可考，亦无自而察其全，因据周官賔客之礼，聨事而比次之，并取左传戴记中相发明者，条注于其下为补，飨礼一卷，葢是编以周官为宗，周礼固仪礼纲领，以经补经，固无訾于不类，至其分注之传记，证佐天然，咸有条理，尤非牵强附防之，比至荐笾，不荐笾之异文，庭燎门燎，掌于阍人，甸人之殊，説并两存其义，不生穿凿，亦胜于空谈意，胜之学焉，虽寥寥不足，二十叶而古典所存，足资考证，未可以其篇帙之少而废之也，乾隆四十四年八月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
钦定四库全书
补飨礼
左賛善诸锦辑
仪礼十七篇有燕礼，公食大夫礼，而无飨礼，飨礼亡矣，其见于周礼，春秋传戴记者犹可考也。今据周官宾客之聨事，而比次之，并取传记中相发明者，条注扵，其下以补亡竢説礼者取裁焉。
飨礼大宰掌宾客之式币帛之式好用之式
春秋传昭五年，朝聘有圭，享頫有璋，小有述职，大有廵功，设机而不倚，爵盈而不饮，宴有好货，飱有陪鼎，入有郊劳，出有赠贿，礼之至也。
膳夫王宾客食则彻王之胙俎燕饮则为献主
春秋传宣，十六年，晋侯使士防平王室，王享之原，襄公相礼，殽烝，武子私问其故，王闻之，召武子曰：季氏而弗闻乎？王享有体荐，宴有折俎，公当享卿当宴，王室之礼也。武子归而讲求典礼，以修晋国之法，【余见，国语】。
内饔掌割亨之事，外饔共，凡宾客之飱饔亨人共大羮铏，羮兽人共其死，兽生兽，入于腊人，人共其鱼之鱻薧，腊人共其脯腊，凡干肉之事。
聘义酒，清人渴而不敢饮也，肉干人饥而不敢食也，日莫人倦，齐庄正齐而不敢解惰，以成礼节。
酒正共礼酒，共后之致饮于宾客之礼医酏糟，皆使其士奉之，酒人共礼酒，饮酒而奉之，浆人共稍礼，共夫人致饮于宾客之礼，清醴医酏糟而奉之。
春秋传庄，十八年，虢公，晋侯朝王，王飨礼命之宥，僖二十八年，王享礼，命晋侯宥。
凌人共氷
案传昭四年，古者日在北陆而蔵氷其出之也，朝之禄位，賔食于是乎用之。
笾人共其荐笾羞笾
案礼器诸侯相朝无笾豆之荐与此异
醢人共醢五十罋醯人共酼五十罋
郊特牲恒豆之菹，水草之和气也，其醢，陆产之物也，加豆，陆产也，其醢，水物也。
盐人共其形盐散盐
春秋传僖三十年，王使周公阅来聘，飨有昌歜白黒形盐辞曰：国君文足昭也，武可畏也，则有备物之飨，以象其徳荐五味羞嘉谷，盐虎形以献其功，吾何以堪之。
内宰，凡宾客之，祼献瑶爵，皆赞致后之宾客之礼，坊记礼，非祭不交爵，以此坊民，阳侯犹杀缪侯而窃其夫人，故大飨废夫人之礼，注夫人之礼，使人摄。
阍人设门燎跸宫门庙门
案燎地烛也，束苇纒布，以蜜涂之，天子百，公五十侯，伯，子，男皆三十，记曰：庭燎之百，由齐桓公始也。又春秋传襄三十一年，诸侯宾至甸，设庭燎，周礼甸师，帅其徒以薪蒸役外，内饔之事，是知门燎，又甸人掌也，又案郊特牲，郑注云：宾入大门，谓朝聘之宾，行朝聘既毕，燕飨之时，燕则大门是寝门也，飨则大门是庙门也。
寺人帅女宫而致于有司，内竖为内人跸，牛人共其膳羞之牛。
郊特牲天子适诸侯，诸侯膳用犊，诸侯适天子，天子赐之礼大牢，贵诚之义也。大飨尚腶脩而已矣，疏设大牢之馔，先荐腶脩于前，注亦不飨味也。
川衡共川奠泽虞共泽物之奠
案此备物之飨以象其德已见前盐人下
囿人共其生，兽死兽之物，场人共其果蓏，舍人共簠簋实之，陈之舂，人共其食米，人共其簠簋之实。
案春秋传羞嘉糓见前
大宗伯以飨燕之礼，亲四方之賔客，大宾客，则摄而载果，小宗伯，辨六尊之名物，以待賔客，以时将瓒果，肆师涖筵几，筑防赞，果将共设，匪罋之礼，飨食授祭，郁人掌果事。
郊特牲诸侯为宾灌用郁鬯灌用臭也
鸡人夜嘑旦以百官司几筵掌几席大飨射
郊特牲大飨，君三重席而酢焉，三献之介，君专席而酢焉，此降尊以就卑也。
典瑞，掌果圭有瓒，以果宾客，璋邸射以造赠宾客，凡賔客之事，共其玉器而奉之，内宗荐加豆笾，及以乐彻，则佐传豆笾，外宗佐王后荐玉豆，眡豆笾，及以乐彻亦如之，王后以乐羞齍，则赞。
春秋传僖二十二年，楚子入飨于郑，九献，庭实旅百，加笾豆六品，昭六年，季孙宿如晋，晋侯享之，有加笾，武子退，使行人告曰：小国之事，大国也，苟免于讨，不敢求贶，得贶，不过三献，今豆有加，下臣弗堪，无乃戾也。韩宣子曰：寡君以为驩也，对曰：寡君犹未敢，况下臣，君之也，敢闻加贶，固请彻加而后卒事，晋人以为知礼。
案疏楚实子爵，以霸主自许，故郑以上公极礼待之，飨受皆非也。
大司乐宿县，遂以声展之出入，则令奏王夏，肆夏昭夏，春秋传襄四年，穆叔如晋，晋侯享之，金奏肆夏之三，不拜，工歌文王之三，又不拜，对曰：三夏，天子所以享元侯也，使臣弗敢与闻文王，两君相见之乐也，臣不敢及。
乐师序其乐事，令奏钟鼓，令相大师，帅瞽登歌，令奏击拊，下管播乐器，令奏鼔小师登歌击拊，下管击，应鼓钟，师奏燕乐，笙师共钟，笙之乐，镈师鼓，金奏之乐，韎师掌韎乐，帅属舞旄人，舞其燕乐，籥师鼔羽籥之舞，典庸器，帅其属而设笋簴，陈庸器司干，授舞器既舞，则受之，仲尼燕居，子曰：礼有九大飨有四焉，苟知此矣，虽在畎畆之中，事之圣人，已，两君相见，揖譲而入门，入门而县兴，揖譲而升堂，升堂而乐阕，下管象武，夏籥序兴，陈其荐俎，序其礼乐，备其百官，如此而后君子知仁焉，行中规，还中矩，和鸾中采齐，客出【句，】以雍彻，【句】以振羽，是故君子无物而不在礼矣，入门而金作，示情也，升歌清庙，示徳也下而管象，示事也，是故古之君子，不必亲相与言也，以礼乐相示而已， 郊特牲，宾入大门而奏肆夏，示易以敬也，卒爵而乐阕，孔子屡叹之，奠酬而工，升歌发徳也歌者在上，匏竹在下，贵人声也，乐由阳来者也，礼由隂作者也隂阳和而万物得。
大司马羞牲鱼，授其祭小，司马飨射掌其事，量人制其从献脯燔之，数量大仆，宾客正王之服位，诏灋仪小臣飨食，如大仆之灋，齐仆朝觐，宗遇飨食，皆乘金路，其灋仪，各以其等为车送逆之节。
士师诸侯为宾，帅其属而跸于王宫，讶士帅其属而为之跸，职金飨诸侯，共其金版。
案郑康成注帅跸兼飨食时而言
大行人掌大宾之礼，大客之仪，上公之礼，庙中将币三享，王礼再祼而酢，飨礼九献，食礼九举，诸侯庙中，将币三享，王礼壹祼而酢，飨礼七献，食礼七举，诸伯如诸侯之礼，诸子庙中，将币三享，王礼壹祼不酢，飨礼五献，食礼五举，诸男如诸子之礼，小行人掌邦国宾客之礼籍，以待四方之使者，司仪掌九仪之宾客，诏王仪，南乡见诸侯，土揖庶姓，时揖异姓，天揖同姓，及其摈之，各以其礼，公于上等侯伯于中等，子男于下等，其将币亦如之，宾飨食，如将币之仪，宾拜，飨食，宾继主君，皆如主国之礼，大夫飨食，如将币之仪，诸侯，诸伯诸子，诸男之相为宾也，各以其礼相待也，如诸公之仪，诸公之臣相为国客，凡侯伯子男之臣，以其国之爵，相为客而相礼，其仪亦如之，凡四方之宾客礼仪，辞命饩牢，赐献以二等，从其爵而上下之，凡宾客，送逆同礼，凡诸侯之交，各称其邦而为之币，以其币为之礼，掌讶前驱，聚待事，掌交通事，案郑康成注继主君，傧主君也，若飨食，主君及燕亦速焉，贾氏公彦疏，傧者报也，报主君为傧，聘礼宾，无飨食，速主君者臣于君，虽他国亦不敢速君，故记云：大夫飨君，非礼是也。若两君有傧，皆得速主君，案春秋传庄二十一年，郑伯享王于阙西，辟乐备，郊特牲云，天子无客礼，莫敢为主焉，君适其臣，升自阼阶，不敢有其室也。
春秋传庄，十八年，虢公，晋侯朝王，王飨醴，命之宥，皆赐玉五防，马三匹，非礼也， 僖二十四年，宋成公入郑，郑伯将享之，皇武子曰：宋先代之后也，于周为客，天子有事膰焉，有防拜焉，丰厚可也，郑伯享，宋公有加礼， 二十八年，王享醴，命晋侯宥防，命晋侯为侯伯，赐之大辂之服，戎辂之服，彤弓一，彤矢百，玈弓矢千，秬鬯一卣，虎贲三百人， 文三年，公如晋，晋侯享公赋菁菁者莪，荘叔以公降拜曰：小国受命于大国，敢不慎仪，君贶之以大礼，何乐如之！抑小国之乐，大国之惠也，晋侯降辞，登成拜公赋，嘉乐 ，四年，卫甯武子来聘，公与之宴，为赋湛露及彤弓，不辞，又不答赋，使行人私焉，对曰：臣以为肄业及之也，昔诸侯朝正于王，王宴乐之，于是乎赋湛露，则天子当阳，诸侯用命也，诸侯敌王所忾而献其功，王于是乎赐之彤弓一，彤矢百，玈弓矢千，以觉报宴，今陪臣来继旧好，君辱贶之，其敢干大礼以自取，戾 宣，十六年，晋侯使士防平王室，定王享之原，襄公相礼，殽烝，武子私问其故，王闻之，召武子曰：季氏而弗闻乎？王享有体荐，宴有折俎，公当享卿当宴，王室之礼也。武子归而讲求典礼，以修晋国之法， 成九年，季文子如宋，致女复命，公享之，赋韩奕之五章，穆姜出于房，再拜曰：大夫勤辱，不忘先君以及嗣君，施及未亡人，先君犹有望也。敢拜大夫之重勤，又赋绿衣之卒章而入 ，十四年，卫侯享苦成叔，苦成叔傲，甯子曰：古之为享食也，以观威仪，省祸福也，故诗曰：兕觵其觩，防酒思柔，彼交匪傲，万福来求，今夫子傲，取祸之道也， 襄八年，晋范宣子来聘，且拜公之辱，告将用师于郑，公享之，宾将出，武子赋彤弓，宣子曰：城濮之役，我先君文公，献功于衡雍，受彤弓于防，王以为子孙藏匄也，先君守官之嗣也，敢不承命？君子以为知礼 ，二十八年，蔡侯归，自晋入于郑，郑伯享之，不敬，子产曰：蔡侯其不免乎？日其过此也，君使子展迋劳于东门之外，而傲吾曰：犹将更之，今还，受享而惰，乃其心也，君小国事大国，而惰傲以为已心，将得死乎？ 昭三年，郑伯如楚，子产相，楚子享之，赋吉日，子产乃具田备。
掌客，掌四方宾客之牢礼，饩献饮食之等数，王合诸侯而飨礼，则具十有二牢，庶具百物备，诸侯长十有再献，凡诸侯之礼，上公五积，皆眡飱牵三问，皆脩羣介行人宰史皆有牢飱五牢，食四十，簠十，豆四十，铏四十有二，壶四十，鼎簋十有二，牲三十有六，皆陈；饔饩九牢，其死牢如飱之陈，牵四牢，米百有二十筥，酼醢百有二十罋，皆陈车米眡生牢，牢十车，车秉有五防车，禾眡死牢，牢十车，车三秅，刍薪倍禾，皆陈；乘禽日九十双，殷膳大牢，以及归，三飨三食，三燕若弗酌，则以币致之，凡介行人宰史皆有飱饔饩，以其爵等为之，牢礼之陈数，唯上介有禽献；夫人致礼，八壶，八豆，八笾，膳大牢，致飨大牢，食大牢，卿皆见以羔，膳大牢，侯伯四积，皆眡飱牵再问，皆脩飱四牢，食三十有二，簠八，豆三十有二，铏二十有八，壶三十有二，鼎簋十有二，腥二十有七，皆陈；饔饩七牢，其死牢如飱之陈，牵三牢，米百筥，醯醢百罋，皆陈米三十车，禾四十车，刍薪倍禾，皆陈；乘禽日七十双，殷膳大牢，三飨，再食再燕，凡介行人宰史皆有飱饔饩，以其爵等为之礼，唯上介有禽献；夫人致礼，八壶，八豆，八笾，膳大牢，致飨大牢，卿皆见以羔，膳特牛，子男三积，皆眡飱牵壹问，以脩飱三牢，食二十有四，簠六，豆二十有四，铏十有八，壶二十有四，鼎簋十有二，牲十有八，皆陈；饔饩五牢，其死牢如飱之陈，牵二牢，米八十筥，醯醢八十罋，皆陈米二十车，禾三十车，刍薪倍禾，皆陈；乘禽日五十双，壹飨壹食，壹燕，凡介行人宰史皆有飱饔饩，以其爵等为之礼，唯上介有禽献；夫人致礼，六壶六豆，六笾，膳眡致飨亲，见卿皆膳特牛，凡诸侯之卿大夫士为国客，则如其介之礼以待之。
案此条不专言飨备载之
春秋传僖，十二年，王以上卿之礼，飨管仲，管仲辞曰：臣贱有司也，有天子之二，守国髙在若节春秋来承王命，何以礼焉？陪臣敢辞。 成二年，晋侯使巩朔献齐捷于周王，使委于三吏，礼之如侯伯克敌，使大夫告庆之礼，降于卿礼一等，王以巩伯宴，而私贿之，使相吿之曰：非礼也，勿籍 成，十二年，晋郤至如楚聘，子反相至，登金奏作，惊而走出，宾曰：世之治也，诸侯闲于天子之事，则相朝也，于是乎有享宴之礼，享以训共俭宴，以示慈惠，共俭以行礼，而慈惠以布政，政以礼成，民是以息，百官承事，朝而不夕，此公侯之所以扞城，其民也 防，十九年，公享晋六卿于蒲圃赐之，三命之服，军尉司马司舆尉，候奄，皆受一命之服，贿荀偃束锦，加璧乗马先吴夀梦之鼎 ，季武子如晋拜师，晋侯享之，范宣子赋黍苗，武子兴，再拜稽首曰：小国之仰大国也，如百谷之仰膏雨焉，若常膏之，其天下辑睦，岂唯敝邑赋六月 ，二十年，季武子如宋，报聘也，禇师段逆之以受享，赋常棣之，七章以卒，宋人重贿之归，复命，公享之，赋鱼丽之卒章，公赋南山有台，武子去所曰，臣不堪也， 二十六年，郑伯赏入陈之功，享子展，赐之先路，三命之服，先八邑，赐子产次路，再命之服，先六邑，子产辞邑曰：自上以下，隆杀以两，礼也；臣之位在四，且子展之功也。臣不敢及赏，礼请辞邑，公固予之，乃受三邑， 二十七年，郑伯享赵孟于垂陇，子展，伯有子西，子产，子大叔二子石从，赵孟曰：七子从君，以宠武也，请皆赋以卒君贶，武亦以观七子之志， 昭元年，赵孟叔孙豹，曹大夫入于郑，郑伯兼享之，子皮戒，赵孟礼终，赵孟赋瓠叶，子皮遂戒穆叔，且告之，穆叔曰：赵孟欲一献子，其从之，及享具五献之笾豆于幕下，赵孟辞，私于子产曰：武请于冢宰矣，乃用一献，赵孟为客礼，终乃宴 二年，韩宣子来聘，公享之，季武子赋緜之卒章，韩子赋角弓，季武子拜曰：敢拜子之弥缝敝邑，寡君有望矣。
凡礼宾客，国新杀礼，凶荒杀礼，札防杀礼，祸烖杀礼，在野在外，杀礼，凡宾客死，致礼以丧用，宾客有防唯刍稍之受，遭主国之防，不受飨食，受牲礼。
春秋传昭，十二年，晋侯享诸侯，子产相郑伯辞于享，请免防而后聼，命晋人许之，礼也。
聘礼记凡致礼，皆用其飨之，加笾豆无饔者，无飨礼注，士介无飨礼。
案严陵方氏慤曰：礼之言，大飨者十有一，而其别有五祭，帝一也，祫祭先王，二也；天子飨元侯，三也；两君相见，四也；凡飨宾客，五也。若月令季秋大飨帝礼器郊特牲，大飨腥，祭帝之大飨也，礼器又言：大飨其王事，与大飨之礼，不足以大旅，祫祭先王之大飨也，郊特牲又言：大飨尚腶脩，天子飨诸侯之大飨也，郊特牲又言：大飨君三重席而酢，仲尼燕居言，大飨有四坊记言，大飨废夫人之礼，两君相见之，大飨也，大司乐言，大飨不入牲，杂记言：大飨卷三牲之俎，凡飨宾客之大飨也，大约飨礼以天子飨诸侯为正，诗小雅彤弓觐礼，同姓大国，伯父异姓伯舅，同姓小邦叔父异姓叔舅，飨礼，乃归是也。若大夫而飨君，非礼也，由三桓始也，其后以渐而凌替矣。
补飨礼