钦定四库全书    经部四
仪礼逸经      礼类二【仪礼之属】
提要
【臣】等，谨按仪礼逸经二卷，元呉澄撰，澄有易纂言巳着録是编，掇拾逸经，以补仪礼之遗，凡经八篇，曰投壶，礼曰：奔丧礼取之，礼记书中，又曰：公冠礼曰，诸侯迁庙礼曰：诸侯衅庙礼取之，大戴礼记而以小戴礼记相参定，曰中霤，礼曰：禘于太庙，礼曰：王居明堂礼取之，郑康成三礼，注所引逸文，其编次先后，皆依行礼之节次，不尽从其原文，葢仿朱子仪礼经传通释之例，其引二戴记着所出，郑注不着所出，则与王应麟郑氏易同，由古人著书不及，后来体例之宻不足异也，其传十篇，则皆取之，二戴记曰：冠仪曰，昏仪曰：士相见仪，曰乡饮酒仪曰：乡射仪曰：燕仪曰：大射仪曰：聘仪曰：公食大夫仪曰：朝事仪，其乡射仪，大射仪，取礼记射义篇所陈，天子诸侯卿大夫之射，厘之为二，其士相见公食大夫二仪则取宋，刘敞之所补，敞拟记而作者，尚有投壶仪一篇，亦见公是集中澄偶遗之明，何乔新尝取以次朝事仪，后并为之，跋通志堂刻九经解，复佚其文，盖所据乃未补之旧，本非乔新本也，又阎若璩，尚书古文疏，证第二十一篇曰：汉兴髙堂生礼十七篇，孔壁出多三十九篇，谓之逸礼，平帝时，王莽立之，旋废犹相传至东汉，郑康成注三礼曽引之，天子巡狩，礼云：制币丈八尺，纯四，中霤，礼云：以功布为道，布属于几烝尝，礼云射豕者，军礼云，无干车，无自后射朝贡，礼云，纯四制丈八尺，禘于太庙，礼云：日用丁亥，不得，丁亥，则己亥辛亥亦用之，无则苟有亥焉可也？又中霤，礼云：凡祭五祀于庙，用特牲，有主有尸，皆先设席于奥，祀户之礼，南面设主于户内之西，乃制脾及肾为爼，奠于主北，又设盛于爼西，祭黍稷祭肉，祭醴，皆三祭肉，脾一肾，再既祭，彻之，更陈鼎爼，设馔于筵前，迎尸畧如祭宗庙之仪，王居明堂礼云，出十五里迎嵗又云带以弓韣，礼之禖下，其子必得天材，又云：季春出疫于郊，以禳春气，又中霤，礼云：祀灶之礼，先设于门之奥，东面，设主于灶陉，乃制肺及心肝为爼，奠于主西，又设盛于爼南，亦祭黍三，祭肺心肝各一祭，醴二亦既祭，彻之，更陈鼎爼，设馔于筵前，迎尸如祀户之礼，又王居明堂礼云，毋宿于国，又中霤，礼云祀，中霤之礼，设主于牖下，乃制心及肺肝为爼，其祭肉，心肺肝各一，他皆如祀户之礼，又云：祀门之礼，北面设主于门左，枢乃制肝及肺心为爼，奠于主南，又设盛于爼东，其他皆如祭灶之礼，又王居明堂礼云，仲秋九门，磔禳以发陈气，御止疾疫，又云：仲秋农隙，民毕入于室，曰时杀将至，毋罹其灾，又云：季秋除道，致梁以利农也，又中霤，礼云祀行之礼，北面设主于軷，上乃制肾及脾为爼，奠于主南，又设盛于爼东，祭肉肾一脾再，其他皆如祀门之礼，又王居明堂礼云，孟冬之月，命农毕积聚，繋牧牛马，又云：季冬，命国为酒，以合三族，君子説小人乐又云：仲秋乃命国醵逸奔丧礼云，不及殡，日于反哭，犹括髪即位，不袒，吿事毕者五，哭而不复哭也，又云：哭父族与母党于庙，妻之党于寝门外，壹哭而已，不踊，又云：凡拜吉丧，皆尚左手，又云无服，袒免为位者，唯嫂与叔，凡为男子，服其妇人降而无服者，麻凡二十五条，为篇名者，八呉草庐，逸经八篇，仅及其三云云，则亦不免有所疎漏，然较之汪克，寛书则条理精密多矣，明一统志，沅州刘有年，洪武中为监察御史，永乐中，上仪礼逸，经十有八篇，杨慎求之内阁，不见其书，朱彛尊经义考谓有年所进即澄，此本逸经八篇，传十篇，适符其数，其説似乎有据，今世传内阁书目，惟载澄书不着，有年姓名，葢当时亦知出于澄矣，乾隆四十六年十一月恭校上。
总纂官，【臣】纪昀，【臣】陆熊，【臣】孙，士毅。
总 校 官 【臣】 陆 费 墀
钦定四库全书
仪礼逸经目録
投壶礼第一
奔丧礼第二
公冠礼第三
诸侯迁庙礼第四
诸侯衅庙礼第五
中霤礼第六
禘于大庙礼第七
王居明堂礼第八
右仪礼，逸经八篇，澄所纂次，汉兴，高堂生得仪礼十七篇，后鲁共王坏孔子宅，得古文礼经于孔氏壁中，凡五十六篇，河间献王亦得而上之，其十七篇，与仪礼正同，余三十九篇，藏在秘府，谓之逸礼，哀帝初，刘歆欲以列之学官，而诸博士不肯置对，竟不得立孔，郑所引逸，中霤，礼禘于太庙，礼王居明堂礼，皆其篇也，唐初犹存，诸儒曽不以为意，遂至于亡。惜哉！今所纂八篇，其二取之，小戴记其三取之，大戴记其三取之，郑氏注奔丧也，中霤也，禘于太庙也，王居明堂也，固得逸礼，三十九篇之四而投壶之类，未有考焉。疑古礼逸者甚多，不止于三十九也。投壶奔丧，篇首与仪礼诸篇之体如一，公冠等三篇，虽已不存此例，盖作记者，删取其要，以入记非复正经全篇矣，投壶大小戴不同，奔丧，与逸礼亦异，则知此两篇亦经刋削，但未如公冠等篇之甚耳，五篇之经文，殆皆不完，然实为礼经之正篇，则不可以其不完，而摈之于记，故特纂为逸，经以续十七篇之末，至若中霤以下三篇，其经亡矣，而篇题仅仅见于注家，片言只字之未泯者，犹必收拾而不敢遗，亦我爱其礼之意也。
钦定四库全书
仪礼逸经卷一
元 吴澄 撰
投壶礼第一
投壶之礼，○主人奉矢，司射奉中，使人执壶，主人请曰：某有枉矢哨壶，请以乐賔賔曰：子有旨酒嘉殽，某既赐矣，又重以乐，敢辞，主人曰：枉矢哨壶，不足辞也，敢固以请？賔曰：某既赐矣，又重以乐，敢固辞，主人曰：枉矢哨壶，不足辞也，敢固以请？賔曰：某固辞，不得命，敢不敬从，右请投。
賔再拜受，主人般还曰辟，主人阼阶上再拜送，賔般还曰：辟已拜受矢，进即两楹间，退反位，揖賔就筵。
右受矢
司射进度壶间以二矢半反位设中
右设壶设中
东面，执八筭兴，请賔曰顺投为入，比投不释，胜饮不胜者，正爵既行，请为胜者立马，一马从二马，三马既立，请庆多马，请主人亦如之。
右请賔主人
命者曰请奏貍首间若一太师曰诺
右命工奏乐
左右告矢具，请拾投有入者，则司射坐而释一筭焉，賔党于右，主党于左。
右拾投释筭
卒投，司射执筭曰：左右卒投，请数二筭为纯，一纯以取，一筭为奇，遂以奇筭告曰：某贤于某若干纯，奇则曰竒钧则曰左右钧。
右卒投数筭
命酌曰：请行觞，酌者曰：诺，当饮者皆跪奉觞曰：赐灌胜者跪曰：敬养。
右罚爵
正爵既行请立马马各直其筭
右立马
一马从二马，以庆，庆礼曰：三马既备，请庆多马，賔主皆曰：诺。
右庆爵
正爵既行请彻马
右彻马
壶颈修七寸，腹修五寸，口径二寸半，容斗五升，壶中实小豆焉，为其矢之跃而出也，壶去席二矢半，矢以柘若棘，毋去其皮；筹，室中五扶，堂上七扶庭中，九扶筭长尺有二寸，筭多少视其坐。
右记壶矢筭
司射庭长及冠士立者皆属賔党乐人及使者童子皆属主党。
右记賔主党
鲁令弟子辞曰：毋幠，毋敖，毋偝立，毋逾言，偝立逾言有常爵，薛令弟子辞曰：毋幠，毋敖，毋偝立，毋逾言，若是者浮。
右记令辞
鼓       半       鲁鼓
半      薛鼓取半
以下为投壶礼尽用之为射礼
鲁鼓     半        薛鼓
半
右记鼓节，○大戴记，投壶篇云：投壶之礼，主人奉矢，司射奉中，使人执壶，主人请曰：某有枉矢哨壶，请乐賔賔曰：子有旨酒嘉殽，又重以乐，敢辞，主人曰：枉矢哨壶，不足辞也，敢以请賔？曰：某赐旨酒嘉殽，又重以乐，敢固辞，主人曰：枉矢哨壶，不足辞也，敢固以请？賔对曰：某固辞，不得命，敢不敬从，賔再拜受，主人般还曰避，主人阼阶上再拜送，賔般还曰：避以拜受矢，进即两楹间，退反位，揖賔就筵，司射进度壶，反位，设中执八筭，请于賔曰：奏投壶之令，曰顺投为入，比投不释筭，胜饮不胜正，爵既行，请为胜者立马，三马既立，庆多马，请主人亦如之，命者曰：请奏貍首，间若一，太师曰：诺，左右告矢具，请拾投投入者，则司射坐而释一，筭曰：賔党于右，主党于左率投，司射执余筭曰：左右率投请数，二筭为纯，一纯以取，一筭为竒有胜则司，射以奇筭告曰：某党贤于某党贤若干纯，奇则曰：奇钧则曰左右钧举手曰：诸胜者之弟子为不胜者酌酌者曰诺，以酌皆请举酒，当饮，皆跪奉觚，曰：赐灌胜者曰敬养，司正曰：正爵既行，请为胜者，立马各直其筭上，一马从二马，以庆，庆礼曰：三马既立，请庆多马，賔主人皆曰：诺，正爵既行，请彻马壶，脰修七寸，壶腹修五寸，口径二寸半，受斗五升，壶中置小豆为其矢，跃而去也，壶去席二矢半，矢八分，大七分，以柘若棘，无去其皮，堂上七扶室中，五扶庭下，九扶，筭长尺二寸，筭多少视其坐，既筭，周则复始，堂下司正，司射庭长及冠士立者皆属賔党乐人及童子使者皆属主党降，揖其阼阶及乐事，皆与射同节，鲁令弟子辞曰：无荒无敖，无倨立无逾言，若是者有常爵。
曽孙侯氏，今日泰射干一张侯叅之曰：今日泰射四正具举，大夫君子，凡以庶士，小大莫处，御于君所，以燕以射，则燕则誉，质叅既设，执旌既载，干侯既亢中，获既置弓既平，张四侯且良，决拾有常，既顺，乃让乃揖，乃让乃隮，其堂乃节其行，既志，乃张射夫命射，射者之声，御车之旌，既获卒莫，嗟尔不宁，侯为尔，不朝于王所，故亢而射女强食，食尔曽孙侯氏，百福○，凡雅二十六篇，其八篇，可歌歌鹿鸣，貍首鹊巢，采蘩，采苹伐檀白驹，驺虞八篇，废不可歌七篇，商齐可歌也，三篇间歌史辟，史义史见史，童史谤史，賔拾声叡挟。
右记乐章○，此篇取之，小戴记，大戴亦有此篇，其文大同小异，不可偏废，今既书之附于篇末矣此章，小戴所无，虽多缺误，然存之可备叅考，故大书之以补经后之记。
奔丧礼第二
奔丧之礼，○始闻亲丧，以哭荅使者尽哀，问故，又哭尽哀。
右闻父母丧
遂行，日行百里，不以夜行，唯父母之丧，见星而行，见星而舍，若未得行，则成服而后行，过国至竟哭，尽哀而止哭，辟市朝望，其国竟哭。
右奔父母丧
至于家，入门左，升自西阶，殡东，西面坐，哭尽哀，括发袒，降堂东即位，西乡哭成踊，袭绖于序东，绞带反位，拜賔成踊，送賔反位，有賔后至者，则拜之成踊，送賔皆如初，众主人兄弟皆出门，出门哭止，阖门相者告就次，于又哭，括发袒成踊，于三哭，犹括髪袒成踊，三日成服，拜賔送賔皆如初，○奔丧者，非主人，则主人为之拜，賔送賔右，奔父丧至家。
奔母之丧，西面哭尽哀，括髪袒降堂东即位，西乡哭成踊，袭免绖于序东，拜賔送賔，皆如奔父之礼，于又哭不括髪。
右奔母丧至家
奔丧者自齐衰以下，入门左，中庭北面哭尽哀，免麻于序东，即位，袒与主人哭成踊，于又哭三哭，皆免袒有賔，则主人拜賔送賔次，夫妇人之待之也，皆如朝夕哭位，无变也。
右奔齐衰以下丧至家
妇人奔丧，升自东阶，殡东，西面坐，哭尽哀，东髽即位，与主人拾踊。
右妇人奔丧至家
凡奔丧，有大夫至，袒拜之，成踊而后袭，于士袭而后拜之。
右奔丧拜大夫士来吊
奔丧者不及殡，先之墓，北面坐，哭尽哀，主人之待之也，即位于墓左，妇人墓右，成踊尽哀，括发东，即主人位，绖绞带哭成踊，拜賔反位成踊，相者告事毕，遂冠，归入门左，北面，哭尽哀，括发袒成踊，东即位，拜賔成踊，賔出，主人拜送，有賔后至者，则拜之成踊，送賔如初，众主人兄弟皆出门，出门哭止，相者告就次，于又哭，括发成踊，于三哭，犹括发成踊，三日成服，于五哭，相者告事毕，右葬后奔父丧。
为母所以异于父者，壹括髪，其余免以终事，他如奔父之礼。
右葬后奔母丧
齐衰以下，不及殡，先之墓，西面哭尽哀，免麻于东方，即位，与主人哭成踊，袭有賔，则主人拜賔送賔賔，有后至者，拜之如初，相者告事毕，遂冠，归入门左，北面，哭尽哀，免袒成踊，东即位，拜賔成踊，賔出，主人拜送于又哭，免袒成踊，于三哭，犹免袒成踊，三日成服，于五哭，相者告事毕。
右葬后奔齐衰以下丧
所识者吊，先哭于家，而后之墓，皆为之成踊，从主人北面而踊。
右葬后吊所识丧
闻丧不得奔丧，哭尽哀，问故，又哭尽哀，乃为位括髪，袒成踊，袭绖绞带即位，拜賔反位成踊，賔出，主人拜送于门外，反位，若有賔后至者，拜之成踊，送賔如初，于又哭括发袒成踊，于三哭，犹括发袒成踊，三日成服，于五哭拜，賔送賔如初。
右闻父母丧不得奔
兄为位，非亲丧，齐衰以下，皆即位哭尽哀，而东免绖即位，袒成踊，袭，拜賔反位，哭成踊，送賔反位，相者告就次，三日五哭，卒，主人出送賔，众主人兄弟皆出门，哭止，相者告事毕，成服拜賔，○若所为位家远，则成服而往，右闻齐衰以下丧不得奔。
若除丧而后归，则之墓，哭成踊，东括发袒绖，拜賔成踊，送賔反位，又哭尽哀，遂除于家不哭，主人之待之也，无变于服，与之哭不踊。
右除丧后奔父母丧
自齐衰以下所以异者免麻
右除丧后奔齐衰以下丧
闻远兄弟之丧，既除丧而后闻丧，免，袒成踊，拜賔则尚左手。
右除丧后闻小功以下丧
齐衰望乡而哭，大功望门而哭，小功至门而哭，缌麻即位而哭，○哭父之党于庙，母妻之党于寝，师于庙门外，朋友于寝门外，所识于野，张帷○哭，天子九，诸侯七，卿大夫五，士三○，大夫哭，诸侯不敢拜，賔诸臣在他国，为位而哭，不敢拜，賔与诸侯为兄弟，亦为位而哭，○凡为位者，壹袒○，凡为位不奠，○无服而为位者，唯嫂叔及妇人降而无服者麻。
右记哭
凡丧父，在父为主，父没，兄弟同居，各主其丧，亲同长者，主之不同，亲者主之。
右记丧主
公冠礼第三
公冠○自为主，迎賔揖升自阼，立于席既醴，降自阼，其余自为主者，其降也，自西阶以异，其余皆公同也，○公端与皮弁，皆鞞朝服，素鞞公冠四，加冕○，飨之以三献之礼，无介无乐，皆端其醻币，朱锦采四马，其庆也。
右公冠
天子儗焉
右天子冠
太子与庶子其冠，皆自为主，其礼与士同其飨，賔也皆同。
右太子庶子冠
成王冠，周公使祝雍，祝王曰：达而勿多也！祝雍曰：使王近于民，远于年，啬于时，惠于财，亲贤使能，○陛下离显先帝之光耀，以承皇天嘉禄，钦顺仲夏之吉日，遵并大道，邠或秉集，万福之休，灵始加昭明之元服，推远稚免之，幼志崇积，文武之宠，德肃勤，高祖清庙，六合之内靡不息，陛下永，永与天无极，孝昭冠辞。
右记冠辞
皇皇上天，照临下土，集地之灵，降甘风雨，庶物羣生，各得其所，靡今靡古，维予一人，某敬拜皇天之祐，薄薄之土，承天之神兴，甘风雨，庶卉百谷，莫不茂者，既安且宁，唯予一人，某敬拜下土之灵，维某年某月上日，○明光于上下，勤施于四方，旁作穆穆，维予一人，某敬拜迎于郊，以正月朔日，迎日于东郊。
右附记祭天祭地祭日祝辞
诸侯迁庙礼第四
成庙将迁之，新庙君前，徙三日齐，祝宗人及从者皆齐右将迁。
徙之日，君服从者，皆服从，至于庙，羣臣如朝位，君入，立于阼阶下，西向，有司如朝位，宗人摈举手曰：有司其请升君升祝，奉币从在左，北面再拜，兴，祝声三，曰孝嗣侯，某敢以嘉币告于皇考某侯成庙，将徙敢告君及祝，再拜兴。
右告迁
祝曰：请导君降，立于阶下，奉衣服者，皆奉以从，祝奉衣服者，降堂君及在位者皆辟也，奉衣服者，至碑君从有司皆以次从出，庙门奉衣服者升车，乃步君升车，从者皆就车也，凡出入门及大沟渠祝下摈。
右奉迁
至于新庙，筵于户牖间，樽于西序下，脯醢，陈于房中，设洗当东，荣南北以堂深，有司皆先入如朝位，祝导奉衣服者，乃入君从，奉衣服者，入门左，在位者皆辟也，奉衣服者升堂，皆反位，君从升奠，衣服于席上，祝奠币于几东君，北向，祝在左，賛者盥升适房，荐脯醢，君盥，酌奠于荐西，反位，君及祝再拜，兴，祝声三，曰孝嗣侯，某敢用嘉币，告于皇考某侯，令月吉日，可以徙于新庙，敢告再拜，右已迁而告。
君就东厢，西面，祝就西厢，东面，在位者皆反走，辟如食间，摈者举手曰：请反位。君反位，祝从在左，卿大夫及众有司，诸在位者皆反位，祝声三，曰孝嗣侯，某洁为而明，荐之享君，及祝再拜，君反位，祝彻反位。
右已告而享
摈者曰：迁庙事毕，请就燕君出庙门，卿大夫，有司执事者皆出庙门，告事毕，乃曰：择日而祭焉。
右迁毕
诸侯衅庙礼第五
成庙衅之以羊，君服立于寝门内，南向，祝宗人，宰夫雍，人皆服，宗人曰：请令以衅某庙，君曰：诺，遂入，雍人拭羊，乃行入庙门碑，南北面东上，雍人举羊升屋，自中中屋南面，刲羊血流于前，乃降。
右衅庙
门以鸡有司当门北面雍人割鸡屋下当门
右衅门
郏室割鸡于室中有司亦北面也
右衅郏室
既事，宗人告事毕，皆退，反命于君，君寝门中，南向，宗人曰：衅某庙，事毕，君曰：诺，宗人请就宴君揖之，乃退，右衅毕○，小戴记杂记篇云：成庙则衅之，其礼祝宗人，宰夫雍，人皆爵弁纯衣，雍人拭羊，宗人视之，宰夫北面于碑南，东上，雍人举羊升屋，自中中屋南面，刲羊血流于前，乃降门，夹室皆用鸡，先门而后夹室，其衈皆于屋下割鸡门，当门夹室，中室有司，皆乡室而立门，则有司当门，北面既事，宗人告事毕，乃皆退，反命于君曰：衅某庙，事毕，反命于寝，君南乡于门内朝服，既反命，乃退。
路寝成则考之而不衅衅屋者交神明之道也
右记考寝
凡宗庙之器其名者成则衅之以豭豚
右记衅器○，此篇取之，大戴记小戴亦载此篇于杂记篇中，其文大同小异，今小书附注篇末记两节大戴所无，故大书之以补正篇之文。
中霤礼第六
祀中霤之礼，○设主于牖下，制心及肺肝，为俎祭肉，心肺肝各一○，凡祭五祀于庙，用特牲，有主有尸，皆先设席于奥。
右中霤
祀户之礼，○南面，设主于户内之西，制脾及肾为俎，奠于主北，设盛于俎西，祭黍稷祭肉，祭醴，皆三祭肉，脾一肾，再既祭，彻之，陈鼎俎，设馔于筵前，迎尸如祀，中霤之礼。
右户
祀灶之礼，○席于门之奥，东面，设主于灶陉，制肺及心肝为爼，奠于主西，设盛于俎南，祭黍三祭，肺心肝各一祭，醴三既祭，彻之，陈鼎俎，设馔于筵前，迎尸如祀户之礼。
右灶
祀门之礼，○北面设主于门左，枢制肝及肺心为俎，奠于主南，设盛于俎东，其他皆如祭灶之礼。
右门
祀行之礼，○为軷，壤厚二寸，广五尺，轮四尺，北面设主于軷，上制肾及脾为俎，奠于主南，设盛于俎东，祭肉肾一脾再，其他皆如祀门之礼。
右行
禘于太庙礼第七
禘于太庙之礼○日用丁亥
右日
王居明堂礼第八
王居明堂之礼○孟春出十五里迎岁
右孟春
仲春带以弓韣礼之禖下其子必得天材
右仲春
季春出疫于郊以攘春气
右季春
孟夏毋宿于国
右孟夏
仲秋九门磔攘，以发陈气，御止疾疫，○命庶民毕入于室，曰时杀将至，毋罹其灾，○乃命国醵。
右仲秋
季秋除道致梁以利农也
右季秋
孟冬之月命农毕积聚系收牛马
右孟冬
季冬命国为酒以合三族君子説小人乐
右季冬
仪礼逸经卷一
钦定四库全书
仪礼逸经目録
冠义第一
昬义第二
士相见义第三
乡饮酒义第四
乡射义第五
燕义第六
大射义第七
聘义第八
公食大夫义第九
朝事义第十
右仪礼传十篇，澄所纂次，案仪礼有士冠礼士，昬，礼，戴记则有冠义昬，义，仪礼有乡饮酒礼，乡射礼大射礼戴记，则有乡饮酒义射，义以至燕，聘皆然，盖周末，汉初之人作以释仪礼而戴氏抄以入记者也，今以此诸篇，正为仪礼之传，故不以入记，依仪礼篇次稡为一编，文有不次者，颇为更定射义一篇，迭陈天子，诸侯卿大夫之射，杂然无伦，厘之为乡射，义大射义二篇，士相见义公食大夫义，则用清江刘氏原父所补并因朱子而加考详焉。于是仪礼之经，自一至九经，各有其传矣。唯觐义阙然，大戴朝事一篇，实释诸侯朝觐天子，及相朝之礼，故以备觐礼之义，而共为传十篇云。
钦定四库全书
仪礼逸经卷二
元 吴澄 撰
冠义第一
夫礼始于冠，本于昏重于丧祭，尊于朝聘，和于射乡，此礼之大体也，○礼之所尊，尊其义也，失其义，陈其数，祝史之事也，故其数可陈也，其义难知也，知其义而敬守之，天子之所以治天下也，○凡人之所以为人者，礼义也，礼义之始，在于正容体，齐顔色顺辞令，容体正，顔色齐，辞令顺而后礼义备，以正君臣，亲父子，和长幼，君臣正父子亲，长幼和而后礼义立，故冠而后服备，服备而后容体正，顔色齐，辞令顺，故曰：冠者礼之始也，是故古者圣王重冠，古者冠礼筮日，筮賔所以敬，冠事敬冠事，所以重礼，重礼所以为国本也。故冠于阼，以着代也，醮于客位，三加弥尊，加有成也。已冠而字之，成人之道也，见于母，母拜之，见于兄弟，兄弟拜之，成人而与为礼也，冠端，奠摰于君，遂以摰见于乡大夫，乡先生以成人见也，成人之者，将责成人礼焉也？责成人礼焉者，将责为人子，为人弟，为人臣为人少者之礼行焉，将责四者之行于人，其礼可不重与？故孝弟忠顺之行立，而后可以为人，可以为人，而后可以治人也，故圣王重礼，故曰冠者礼之始也，嘉事之重者也，是故古者重冠重冠，故行之于庙，行之于庙者，所以尊重事，尊重事而不敢擅重事，不敢擅重事，所以自卑而尊先祖也。
右传释士冠礼
昬义第二
天地合而后万物兴焉，夫昬礼万世之始也，取于异姓，所以附逺厚别也币必诚，辞无不腆，告之以直信，信事人也，信妇德也，壹与之齐，终身不改，故夫死不嫁，男子亲迎，男先于女，刚柔之义也。天先乎地，君先乎臣，其义一也。执防以相见，敬章别也，男女有别，然后父子亲，父子亲，然后义生，义生然后礼，作礼作，然后万物安，无别无义，禽兽之道也，壻亲御授绥，亲之也。亲之也者，亲之也。敬而亲之，先王之所以得天下也，出乎大门，而先男帅女，女从男夫妇之义，由此始也。妇人从人者也，幼从父兄嫁从夫，夫死从子，夫也者，夫也，夫也者，以知帅人者也，冕齐戒，鬼神隂阳也将以为社稷主，为先祖后，而可以不致敬乎？共牢而食，同尊卑也。故妇人无爵，从夫之爵，坐以夫之齿，器用陶匏，尚礼然也，三王作牢用陶匏，厥明，妇盥馈，舅姑卒食，妇馂余私之也，舅姑降自西阶，妇降自阼阶，授之室也，昬礼不用乐幽隂之义也乐阳气也，昬；礼，不贺人之序也，○昬礼者，将合二姓之好，上以事宗庙而下以继后世也，故君子重之，是以昬礼纳采，问名，纳吉纳徴请期皆主人筵几于庙，而拜迎于门外，揖让而升，听命于庙，所以敬慎重正昬，礼也，父亲醮子而命之迎，男先于女也，子承命以迎，主人筵几于庙，而拜迎于门外，壻执鴈入，揖让升堂，再拜奠鴈，盖亲受之于父母也，降出御妇车，而壻授绥，御轮三周，先俟于门外，妇至，壻揖妇以入，共牢而食，合卺而酳，所以合体，同尊卑，以亲之也。敬慎重正而后亲之，礼之大体，而所以成男女之别，而立夫妇之义也。男女有别，而后夫妇有义，夫妇有义而后父子有亲，父子有亲而后君臣有正，故曰昬礼者，礼之本也，○夙兴妇，沐浴以俟见，质明賛见妇于舅姑，妇执笄，栗脩以见賛醴妇，妇祭脯醢，祭醴，成妇礼也，舅姑入室，妇以特豚馈，明妇顺也，厥明，舅姑共飨妇，以一献之礼，奠酬，舅姑先降自西阶，妇降自阼阶，以着代也，成妇礼，明妇顺，又申之以着代，所以重责，妇顺焉也？妇顺者，顺于舅姑，和于室人而后当于夫以成丝麻布帛之事，以审守委积盖藏，是故妇顺备而后内和理，内和理而后家，可长久也，故圣王重之○，是以古者妇人先嫁三月，祖庙未毁，敎于公宫，祖庙既毁，敎于宗室，敎以妇德，妇言：妇容，妇功，敎成祭之，牲用鱼，芼之以苹藻，所以成妇顺也，○古者天子后立六宫，三夫人，九嫔，二十七世妇，八十一御妻，以听天下之内治，以明章妇顺，故天下内和而家理，天子立六官，三公，九卿，二十七大夫，八十一元士以听天下之外治，以明章天下之男教，故外和而国治，故曰：天子听男，敎后听女顺，天子理阳道，后治隂德天子听外治，后听内治，敎顺成俗，外内和顺，国家理治，此之谓盛德，是故男敎不修，阳事不得，适见于天，日为之食，妇顺不修隂事不得适见于天，月为之食，是故日食则天子素服而修六官之职，荡天下之阳事，月食，则后素服而修六宫之职，荡天下之隂事故天子之与后犹日之与月隂之与阳相须而后成者也，天子修男敎，父道也，后修女顺，母道也，故曰：天子之与后犹父之与母也，故为天王服斩衰，服父之义也。为后服齐衰服母之义也。
右传释士昬礼
士相见义第三
士相见之礼，必依于介，绍以言其不苟，召也，必依于挚，以言其以道亲也，苟而合，唯小人而不耻者能之，君子可见也，不可屈也，可亲也。不可狎也；可达也，不可疎也，賔至门，主人三辞见，賔称摰主人，三辞摰者，以致尊严也，大夫以礼相接，士以礼相谕，庶人以礼相同，然而争夺兴于末者，未之有也。人苟为悦而相亲，若者末必争，苟为简而相亲，若者末必怨，是故士相见之礼者，人道之大也，所以使人重其身，而毋迩于辱也，所以使人慎其交而毋迩于祸也，○古者非其君不仕，非其师不学，非其人不友，非其大夫不见，○唯仕于君者，召而往，未仕而见于君者冠而奠挚，在邦曰市井之臣，在野曰草莽之臣，君虽召不往也。是故虽有南面之贵千乗之富士之所以结者，礼义而已矣，利不足称焉，刑罚行于国所诛者好利之人也，未有好利，而其俗不乱者也，○自天子至于庶人，皆有挚，挚者致也，所以致其志也，天子之挚鬯，诸侯玉卿羔，大夫鴈，士雉鬯也者，言德之远闻也，玉也者，言一度不易也，羔也者，言柔而有礼也，鴈也者，言进退知时也，雉也者，言死其节也，故天子以远德为志，诸侯以一度为志，卿以有礼为志，大夫以进退，为志士以死节为志，明乎其志之义，而天下治矣，故执斯挚也者，致斯志者也，君之挚以事神，臣之挚以养人，惟君受挚者，惟君受养也，非其君则辞挚，不敢当养也，○无介而相见，君子以为谄，故诸侯大国九介，次国七介，小国五介。
右传释士相见礼
乡饮酒义第四
孔子曰：吾观于乡而知王道之易易也，主人亲速賔，及介而众，賔自从之，至于门外，主人拜賔，及介而众賔自入，贵贱之义别矣，三揖至于阶，三让以賔升，拜至，献酬辞让之节繁，及介省矣，至于众賔升受，坐祭，立饮，不酢而降，隆杀之义辨矣，工入，升歌三终，主人献之，笙入三终，主人献之间歌三终，合乐三终，工告乐备，遂出一人，觯，乃立司正，焉知其能和乐而不流也，賔酬主人，主人酬介，介酬众賔，少长以齿，终于沃洗者焉，知其能弟长而无遗矣。降説屦升坐修爵无数，饮酒之节，朝不废朝，莫不废夕，賔出，主人拜送，节文终遂焉，知其能安燕而不乱也，贵贱明，隆杀辨和乐而不流，弟长而无遗，安燕而不乱，此五行者，足以正身安国矣，彼国安而天下安，故曰：吾观于乡而知王道之易易也，○乡饮酒之义，主人拜迎，賔于庠门之外，入，三揖而后至阶，三让而后升，所以致尊让也，盥洗觯，所以致洁也，拜至，拜洗，拜受拜送，拜既，所以致敬也，尊让洁，敬也者，君子之所以相接也，君子尊让则不争洁，敬则不慢，不慢不争，则远于鬭辩矣，不鬭辩，则无暴乱之祸矣，斯君子之所以免于人祸也，故圣人制之以道，乡人士君子，尊于房户之间，賔主共之也，尊有酒，贵其质也，羞出自东房，主人共之也，洗当东荣，主人之所以自洁，而以事賔也，祭荐，祭酒敬礼也，哜肺，尝礼也，啐酒，成礼也，于席末言是席之正，非专为饮食也，为行礼也，此所以贵礼而贱财也，卒觯，致实于西阶上，言是席之上，非专为饮食也，此先礼而后财之义也。先礼而后财，则民作敬，让而不争矣，○乡饮酒之礼，六十者坐，五十者立侍，以听政役，所以明尊长也，六十者三豆，七十者四豆，八十者五豆，九十者六豆，所以明养老也，民知尊长养老，而后乃能入孝弟，民入孝弟，出尊长养老而后成，敎成敎而后国可安也，君子之所谓孝者，非家至而日见之也，合诸乡射，教之乡饮酒之礼，而孝弟之行立矣，○乡饮酒之义，立賔以象天，立主以象地，设介僎，以象日月，立三賔，以象三光，古之制礼也，经之以天地，纪之以日月，叅之以三光，政敎之本也，亨狗于东方，祖阳气之发于东方也。洗之在阼，其水在洗东，祖天地之左海也，尊有酒，敎民不忘本也。賔必南乡，东方者春，春之为言蠢也，产万物者圣也，南方者夏，夏之为言假也，养之长之假之，仁也；西方者秋，秋之为言愁也，愁之以时，察守义者也，北方者冬，冬之为言中也，中者，藏也，是以天子之立也，左圣乡仁右义，偝藏也，介必东向，介賔主也，主人必居东方，东方者春，春之为言蠢也，产万物者也，主人者造之产，万物者也，賔主象天地也，介僎象隂阳也三賔象三光也，让之三也象月之三日而成魄也，四面之坐，象四时也，月者三日则成魄，三月则成时，是以礼有三让，建国必立三卿，三賔者，政教之本，礼之大参也，天地严凝之气始于西南而盛于西北，此天地之尊严气也，此天地之义气也，天地温厚之气，始于东北而盛于东南，此天地之盛德气也，此天地之仁气也，主人者尊賔，故坐賔于西北，而坐介于西南，以辅賔賔者，接人以义者也，故坐于西北，主人者，接人以仁，以德厚者也，故坐于东南，而坐僎于东北，以辅主人也，仁义接，賔主有事，俎豆有数，曰圣，圣立而将之以敬，曰礼，礼以体长幼曰德，德也者，得于身也，故曰：古之学术道者，将以得身也，是故圣人务焉。
右传释乡饮酒礼
乡射义第五
古者诸侯之射也，必先行燕礼，卿大夫士之射也，必先行乡饮酒之礼，故燕礼者，所以明君臣之义也。乡饮酒之礼者，所以明长幼之序也，○孔子射于矍相之圃，盖观者如堵墙，射至于司马，使子路执弓矢出延射，曰：贲军之将，亡国之大夫，与为人后者不入，其余皆入，盖去者半入者半，又使公罔之裘序防，觯而语，公罔之裘，觯而语曰：幼壮孝弟，耆耊好礼，不从流俗，修身以俟死者，不在此位也，盖去者半，处者半序，防又觯而语曰：好学不倦，好礼不变，旄期称道不乱者，不在此位也，盖防有存者，○孔子曰：君子无所争，必也射乎？揖让而升，下而饮，其争也君子射者，仁之道也，射求正诸已已正而后发，发而不中，则不怨胜已者，反求诸巳而巳矣，故射者进退，周旋必中礼，内志正，外体直，然后持弓矢审固，持弓矢审固，然后可以言中，此可以观德行矣，○孔子曰：射者何以射？何以听？循声而发，发而不失正鹄者，其唯贤者乎？若夫不肖之人，则彼将安能以中？诗云：发彼有的，以祈尔爵，祈，求也，求中以辞爵也，酒者，所以养老也；所以养病也，求中以辞爵者，辞，养也故男子生桑弧蓬矢六，以射天地四方，天地四方者，男子之所有事也，故必先有志于其所有事，然后敢用谷也，饭食之谓也，射者男子之事也，因而饰之以礼乐也，故事之尽礼乐而可数为以立德行者莫若射，故圣王务焉，右传释乡射礼。
燕义第六
诸侯燕礼之义，君立阼阶之东南，南乡尔，卿大夫皆少进，定位也，君席阼阶之上，居主位也，君独升立席上，西面特立，莫敢适之义也，设賔主饮酒之礼也。使宰夫为献主，臣莫敢与君亢礼也，不以公卿为賔，而以大夫为賔，为疑也，明嫌之义也。賔入中庭，君降一等而揖之，礼之也，君举旅于賔，及君所赐爵皆降，再拜稽首，升成拜，明臣礼也，君荅拜之，礼无不荅，明君上之礼也，臣下竭力尽能以立功于国，君必报之以爵禄，故臣下皆务竭力尽，能以立功，是以国安而君宁，礼无不荅，言上之不虚取于下也，上必明正道以道民，民道之而有功，然后取其什一，故上用足而下不匮也，是以上下和亲而不相怨也，和宁，礼之用也，此君臣上下之大义也，故曰：燕礼者，所以明君臣之义也。○席，小卿次上卿，大夫，次小卿士，庶子以次就位于下，献君，君举旅行酬，而后献卿，卿举旅行酬，而后献大夫，大夫举旅行酬，而后献士，士举旅行酬，而后献庶子，俎豆牲体荐羞，皆有等差，所以明贵贱也，○古者周天子之官，有庶子官，庶子官职，诸侯卿大夫士之庶子之卒，掌其戒令，与其教治，别其等，正其位，国有大事，则率国子而致于太子，唯所用之，若有甲兵之事，则授之以车甲，合其卒伍，置其有司，以军法治之，司马弗正，凡国之政事，国子存游卒，使之脩德学道，春合诸学，秋合诸射，以考其艺而进退之。
右传释燕礼
大射义第七
射之为言者，绎也，或曰：舍也，绎者，各绎已之志也，故心平体正，持弓矢审固，持弓矢审固，则射中矣，故曰：为人父者，以为父鹄，为人子者，以为子鹄为人君者，以为君鹄，为人臣者，以为臣鹄，故射者各射已之鹄，故天子之大射，谓之射侯，射侯者，射为诸侯也，射中则得为诸侯，射不中，则不得为诸侯○，是故古者天子以射选诸侯，卿，大夫士，天子将祭，必先习射于泽，泽者，所以择士也，已射于泽，而后射于射宫，射中者得与于祭，不中者不得与于祭，不得与于祭者有让，削以地，得与于祭者有庆，益以地，进爵绌地是也；○，是故古者天子之制，诸侯岁献贡士于天子，天子试之于射宫，其容体比于礼，其节比于乐，而中多者得与于祭，其容体不比于礼，其节不比于乐，而中少者，不得与于祭，数与于祭而君有庆，数不与于祭而君有让，数有庆而益地数，有让则削地，故曰：射者射为诸侯也，○是以诸侯君臣尽志于射，以习礼乐，夫君臣习礼乐，而以流亡者，未之有也。故诗曰：曽孙侯氏四正具举，大夫君子，凡以庶士，小大莫处，御于君所，以燕以射，则燕则誉，言君臣相与尽志于射，以习礼乐，则安则誉也，是以天子制之，而诸侯务焉，此天子之所以养诸侯，而兵不用，诸侯自为正之具也，○其节，天子以驺虞为节，诸侯以貍首为节，卿大夫以采苹为节，士以采蘩为节，驺虞者，乐官备也，貍首者乐防时也，采苹者，乐循法也，采蘩者，乐不失职也，是故天子以备官为节，诸侯以时防天子为节，卿大夫以循法为节，士以不失职为节，故明乎其节之志，以不失其事，则功成而德行立，德行立，则无暴乱之祸矣，功成则国安，故曰：射者，所以观盛德也。
右传释大射礼
聘义第八
聘礼，上公七介，侯伯五介，子男三介，所以明贵贱也，介绍而传命，君子于其所尊弗敢质，敬之至也，三让而后传命，三让而后入庙门，三揖而后至阶，三让而后升，所以致尊让也，君使士迎于竟，大夫郊劳，君亲拜迎于大门之内，而庙受北面拜贶，拜君命之辱，所以致敬也，敬让也者，君子之所以相接也，故诸侯相接以敬让，则不相侵陵也，○卿为上摈，大夫为承摈，士为绍摈，君亲礼賔，賔私面私觌，致饔饩，还圭璋，贿赠飨食燕，所以明賔客君臣之义也。以圭璋聘，重礼也，已聘而还，圭璋，此轻财而重礼之义也。诸侯相厉，以轻财重礼，则民作让矣，故天子制诸侯，比年小聘，三年大聘，相厉以礼，使者聘而误，主君弗亲，飨食也，所以愧厉之也。诸侯相厉以礼，则外不相侵，内不相陵，此天子之所以养诸侯，兵不用而诸侯自为正之具也，○主国待客，出入三积，饩客于舍，五牢之具陈于内，米三十车，禾三十车，刍薪倍禾，皆陈于外乗禽日五双，羣介皆有饩牢，壹食再飨，燕与时赐无数，所以厚重礼也，古之用财者，不能均如此，然而用财如此其厚者，言尽之于礼也，尽之于礼，则内君臣不相陵，而外不相侵，故天子制之，而诸侯务焉尔，○聘射之礼，至大礼也，质明而始行事，日几中而后礼成，非强有力者弗能行也，故强有力者将以行礼也。酒清人，渴而不敢饮也，肉干人饥而不敢食也，日莫人倦，齐庄正齐而不敢解惰，以成礼节，以正君臣，以亲父子，以和长幼，此众人之所难，而君子行之，故谓之有行，有行之谓有义，有义之谓勇敢，故所贵于勇敢者，贵其能以立义也，所贵于立义者，贵其有行也，所贵于有行者，贵其行礼也，故所贵于勇敢者，贵其敢行礼义也，故勇敢强有力者，天下无事，则用之于礼义，天下有事，则用之于战胜，用之于战胜则无敌，用之于礼义，则顺治外无敌，内顺治，此之谓盛德，故圣王之贵勇敢强，有力如此也，勇敢强有力而不用之于礼义，战胜而用之于争鬭，则谓之乱人，刑罚行于国所诛者乱人也，如此，则民顺治而国安也，○子贡问于孔子曰：敢问君子贵玉而贱碈者，何也？为玉之寡而碈之多与？孔子曰：非为碈之多故，贱之也，玉之寡故贵之也，夫昔者君子比德于玉焉，温润而泽，仁也；缜密以栗，知也，防而不刿义也，垂之如队，礼也；叩之，其声清越以长其终，诎然乐也，瑕不揜瑜，瑜不揜瑕，忠也，孚尹旁达，信也气如白虹，天也，精神见于山川，地也，圭璋特达，德也，天下莫不贵者，道也，诗云：言念君子，温其如玉，故君子贵之也。
右传释聘礼
公食大夫义第九
食礼，公养賔国养贤一也，亲之故爱之，爱之故养之养之，故食之食而弗爱，犹豢之也，爱而弗敬，犹畜之也；飨礼，敬之至也，食礼爱之至也，飨为爱，弗胜其敬，食为敬，弗胜其爱，文质之辨也，公使大夫戒，必以其爵，恭也已，轻则卑之已重，则是以其贵临之也，賔三辞听命，言是理之贵，勿敢当也。弗敢当，故难进也，公迎賔于大门内，非不能至于外也，所以待人君之礼也，臣之意欲尊其君子之意，欲尊其父，故迎賔于大门内，所以顺其为尊君之意也，三揖至于阶，三让而升堂，充其意谕其诚也，于庙用祭器，诚之尽也，君子于所尊敬不敢狎，不敢狎，故神明之故，忠臣嘉賔，乐尽其心也，大夫立于东，夹南，西面北上，士立于门东，北面西上，小臣东堂下，南面西上，宰东夹北，西面北上，内官之士在宰东，北面南上，百官有司备以乐养贤也，设筵加席，几致安厚之仪也，公设酱，然后宰夫荐豆菹醢，士设俎，公设大羮，然后宰夫设铏，啓簋言以身亲之也。賔徧祭公设，宰夫设稻士膳，庶羞为殷勤也，賔三饭，饭以湆酱，此君之厚已也，賔必亲彻，有报之道也。庭实乗皮侑以束帛，虽备物犹欲其加厚焉也？公拜送，终之以敬也，有司卷三牲之俎，归于賔馆，不敢防其余也，上大夫八豆，八簋六铏，九俎，庶羞二十，其余衰是见德之杀也，○君子之言曰：爱人者，使人爱之者也，敬人者，使人敬之者也，亲人者，使人亲之者也，自卑者使人尊之者也，是故公养賔国养贤，其义一也。未有爱之敬之，亲之尊之，而其位不安者也，未有不爱不敬，不亲不尊而能长，有国者也，将由乎好德之君，则将饴焉，唯恐其不足于礼，将由乎骄慢之君，则将曰是食于我而已矣，故礼君子所不足，小人所泰也，○孔子食于少施氏，将祭，主人辞曰：不足祭也，将飱，主人辞曰：不足飱也，孔子退曰：吾食而饱，少施氏有礼哉？故君子难亲也，将亲之，舍礼何以哉？
右传释公食大夫
朝事义第十
古者大行人掌太賔之礼，及大客之义，以亲诸侯，春朝诸侯而图天下之事，秋觐以比邦国之功，夏宗以陈天下之谋，冬遇以协诸侯之虑，时防以发四方之禁，殷同以施天下之政，时聘以结诸侯之好，殷頫以成邦国之慝间，问以谕诸侯之志，归脤以交诸侯之福，贺庆以賛诸侯之喜，致防以补诸侯之灾，天子之所以抚诸侯者岁徧存，三岁徧頫，五岁徧省，七岁属象胥，喻言语协辞令，九岁属瞽史，谕书名听音声，十有一岁，达瑞节，同度量，成牢礼同，数器修法，则十有二岁天子巡狩殷国，是故诸侯上不敢侵陵，下不敢暴小民，然后诸侯之国札丧，则令赙补之，凶荒，则令赒委之师役，则令槁襘之有福，事则令庆贺之有祸灾，则令哀吊之，凡此五物者治其事，故及其万民之利害为一书，其礼俗政事教治刑禁之逆顺为一书，其悖逆暴乱作慝欲犯令者为一书，其札丧凶荒厄贫为一书，其康乐和亲安平为一书，凡此五物者，每国别异之，天子以周知天下之政，是故诸侯附于德服，于义则天下太平，古者，天子为诸侯不行，礼义不修法度，不附于德，不服于义，故使射人以射礼，选其德行，职方氏大行人以其治国，选其能功诸侯之得失，治乱定，然后明九命之赏以劝之，明九伐之法，以震威之尚犹有不附于德，不服于义者，则使掌交说之故，诸侯莫不附于德，服于义者，此天子之所以养诸侯，兵不用而诸侯自为政之法也。○古者圣王明义以别贵贱，以序尊卑，以体上下，然后民知尊君，敬上而忠顺之行备矣，是故古者天子之官，有典命官，大行人掌诸侯之仪，以等其爵，故贵贱有别，尊卑有序，上下有差也，典命以诸侯之五仪诸臣之五等，定其爵命，上公九命为伯，其国家，宫室车旌，衣服，礼仪，皆以九为节，诸侯，诸伯七命，其国家，宫室车旌，衣服，礼仪，皆以七为节，子男五命，其国家，宫室车旌，衣服，礼仪，皆以五为节，王之三公八命，其卿六命，其大夫四命，及其封也，皆加一等，其国家，宫室车旌，衣服，礼仪亦如之，凡诸侯之适子省于天子，摄君则下其君之礼一等，未省则以皮帛继子男，公之孤四命，以皮帛视小国之君，其卿三命，其大夫再命士一命，其宫室车旌，衣服，礼仪，各视其命之数，侯伯之卿，大夫士亦如之，子男之卿再命，其大夫一命，其士不命，其宫室车旌，衣服，礼仪，各如其命之数，礼大行人以九仪别诸侯之命，等诸侯之爵，以同域国之礼而行，其賔主上公之礼，执桓圭九寸，缫籍九寸，冕服九章，建常九旒，樊缨九就，贰车九乗介九人礼九牢，其朝位，賔主之间九十步，飨礼九献，食礼九举，诸侯之礼，执信圭七寸，缫籍七寸，冕服七章，建当七旒，樊缨七就，贰车七乗介七人礼七牢，其朝位，賔主之间，七十步，飨礼七献，食礼七举，诸伯执躬圭，其他皆如诸侯之礼，诸子执谷璧，五寸，缫籍五寸，冕服五章，建常五旒，樊缨五就，贰车五乗介五人礼五牢，其朝位，賔主之间五十步，飨礼五献，食礼五举，诸男执蒲璧，其他皆如诸子之礼，凡大国之孤，执帛皮以继小国之君，诸侯之卿礼各下其君二等以下及大夫士皆如之。天子之所以明章，着此义者，以朝聘之礼也。是故千里之内，岁一见千里之外，千五百里之内，二岁一见，千五百里之外，二千里之内，三岁一见二千里之外，二千五百里之内，四岁一见二千五百里之外，三千里之内，五岁一见，三千里之外，三千五百里之内，六岁一见，各执其圭，瑞服其服乗其辂建其旌旂，施其樊缨，从其贰车，委积之，以其牢礼之数，所以明别义也，然后天子冕而执镇圭，尺有二寸，藻籍尺有二寸，搢大圭乗大辂建大常，十有二旒，樊缨十有再就，贰车十有二乗率诸侯而朝日东郊，所以教尊尊也，退而朝诸侯，为坛三成，宫旁一门，天子南乡见诸侯，土揖庶姓，时揖异姓，天揖同姓，所以别亲疏，外内也。公，侯、伯、子、男，各以其旂就其位，诸公之国，中阶之前，北面东上，诸侯之国东阶之东，西面北上，诸伯之国，西阶之西，东面北上，诸子之国，门东北面东上，诸男之国，门西北面东上，及其将币也，公于上等所以别贵贱，序尊卑也，奠圭降拜，升成拜，明臣礼也，奉国地所出，重物而献之，明臣职也，肉袒入门，而右以听事也，明臣礼，臣职，臣事所以敎臣也，率而祀天于南郊，配以先祖，所以敎民报德，不忘本也。率而享祀于太庙，所以敎孝也，与之大射，以考其习礼乐而观其德行，与之图事，以观其能，傧而礼之，三飨三食，三宴以与之，习立礼乐，是故一朝而近者三年，远者六年，有德焉，礼乐为之，益习德行，为之益修，天子之命为之益行，然后使诸侯世相朝，交岁相问，殷相聘以习礼，考义正刑一德，以崇天子，故曰朝聘之礼者，所以正君臣之义也。○诸侯相朝之礼，各执其圭，瑞服其服乗其辂建其旌旂，施其樊缨，从其贰车，委积之，以其牢礼之数，所以别义也，介绍而相见，君子于其所尊不敢质，敬之至也，君使大夫迎于境，卿劳于道，君亲郊劳，致馆及将币，拜迎于大门外，而庙受北面拜贶，所以致敬也，三让而后升，所以致尊让也，敬让也者，君子之所以相接色，诸侯相接以敬让，则不相侵陵也，此天子之所以养诸侯，兵不用而诸侯自为正之具也，君亲致雍，既还，圭飨食，致赠郊送所以相与，习礼乐也，诸侯相与习礼乐，则德行修而不流也，故天子制之，而诸侯务焉。
右传释觐礼
仪礼逸经卷二