钦定四库全书     子部一
提要
袁氏世范三卷    儒家类
【臣】等谨案：袁氏世范三卷，宋袁采撰，考衢州府志采，字君载，信安人，登进士第，三宰剧邑，以防明刚直称，仕至监登闻检院，陈振孙书録解题称采尝宰乐清，脩县志十卷，王圻续文献通考又称：其令政和时着，有政和襍志，县令小録，今皆不传，是编即其在乐清时所作，分睦亲防，已治家三门，题曰训俗，府判刘镇为之序，始更名世范，其书扵立身处世之道，反覆详尽，所以砥砺末俗者，极为笃挚，虽家塾训防之书，意求通俗，词句不免于鄙浅，然大要明白切要，使览者易知易从，固不失为顔氏家训之亚也，明陈继儒尝刻之秘笈中，字句讹脱特甚，今以永乐大典所载宋本互相校勘，补遗正悮，仍从文献通考所载，勒为三卷云，乾隆四十六年九月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】陆 费 墀
袁氏世范原序
思所以为善，又思所以使人为善者，君子之用心也，三衢袁公，君载徳足而行成，学博而文富，以论思献纳之姿，屈试一邑，学道爱人之政，武城弦歌，不是过矣，一日出所为书三卷示鎭曰：是可以厚人伦，而美习俗，吾将版行于兹邑子，其为我是正而为之序，鎭熟读详味者数月，一曰睦亲，二曰处己，三曰治家，皆数十条目，其言则精确，而详尽其意，则敦厚而委曲习而行之，诚可以为孝悌为忠恕为善良，而有士君子之行矣，然是书也，岂唯可以施之乐清，达诸四海可也，岂惟可以行之，一时垂诸后世可也。噫！公为一邑，而切切焉，欲以为己者为人，如此，则他日致君泽民，其思所以兼善，天下之心，盖可知矣。鎭于公为太学，同舍生，今又防頼于桑梓，荷意不鄙，乃敢冠以骩骳之文，而欲目是书，曰：世范可乎？君载讳采淳熈，戊戌，中元日，承议郎，新权通判隆兴军府事刘鎭序。
同年，郑公景元贻书谓余曰：昔温国公尝有意于是止，以家范名其书，不曰世也，若欲为一世之范模，则有箕子之书，在今恐名之者未必人，不以为谄，而受之者，或以为僭，宜从其条目，此真确论正契余心，敢不敬从，且刋其言于左，使见之者知其不为府判刘公之云亡，而私变其説也采谨书。
钦定四库全书
袁氏世范卷上      宋 袁采 撰睦亲
人之至亲，莫过于父子兄弟，而父子兄弟有不和者，父子或因于责善，兄弟或因于争财，有不因责善，争财而不和者，世人见其不和，或就其中分别是非，而莫明其由，盖人之性，或寛缓或褊急，或刚暴，或柔懦或严重，或轻薄或持检，或放纵，或喜闲静，或喜纷拏，或所见者小，或所见者大，所禀自是不同，父必欲子之性合于己，子之性未必然，兄必欲弟之性合于己，弟之性未必然，其性不可得而合，则其言行，亦不可得而合，此父子兄弟不和之根源也，况凡临事之际，一以为是，一以为非一，以为当先，一以为当后，一以为宜急，一以为宜缓其不齐如此，若互欲同于己，必致争论，争论不胜，至于再三，至于十数，则不和之情，自兹而启，或至于终身失欢，若悉悟此理，为父兄者，通情于子弟，而不责子弟之同于己，为子弟者，仰承于父兄，而不望父兄惟己之听，则处事之际，必相和协，无乖争之患，孔子曰：事父母几谏，见志不从，又敬不违，劳而不怨，此圣人教人和家之要术也，宜熟思之。
人之父子，或不思各尽其道，而互相责备者，尤启不和之渐也，若各能反思，则无事矣。为父者曰：吾今日为人之父，盖前日尝为人之子矣，凡吾前日事亲之道，每事尽善，则为子者得于见闻，不待教诏而知效，倘吾前日事亲之道有所未善，将以责其子，得不有愧于心，为子者曰：吾今日为人之子，则他日亦当为人之父，今父之抚育我者如此，畀付我者如此，亦云厚矣，他日吾之待其子，不异于吾之父，则可以俯仰无愧，若或不及，非惟有负于其子，亦何顔以见其父，然世之善为人子者，常善为人父，不能孝其亲者，常欲虐其子，此无他，贤者能自反，则无徃而不善，不贤者不能自反，为人子则多怨，为人父则多暴，然则自反之説惟贤者可以语此，慈父固多败子，子孝而父或不察，盖中人之性，遇强则避，遇弱则肆，父严而子知所畏，则不敢为非，父寛，则子玩易，而恣其所行矣，子之不肖，父多优容，子之愿慤，父或责备之无己，惟贤智之人即无此患，至于兄友，而弟或不恭，弟恭而兄不友，夫正而妇或不顺，妇顺而夫或不正，亦由此强即彼弱，此弱即彼强，积渐而致之，为人父者，能以他人之不肖子喻己子，为人子者，能以他人之不贤，父喻己父，则父慈而子愈孝，子孝而父亦慈，无偏胜之患矣。至如兄弟，夫妇亦各能以他人之不及者喻之，则何患不友？恭正顺者哉！
自古人伦，贤否相杂，或父子不能皆贤，或兄弟不能皆令，或夫流荡，或妻悍暴，少有一家之中无此患者，虽圣贤亦无如之何？譬如身有疮痍疣赘，虽甚可恶，不可决去，惟当寛懐处之能知，此理则胷中泰然矣，古人所以谓父子兄弟夫妇之间，人所难言者如此。
子之于父，弟之于兄，犹卒伍之于将帅，胥吏之于官曹，奴婢之于雇主，不可相视如朋辈，事事欲论曲直，若父兄言行之失，显然不可掩，子弟止可和顔几谏，若以曲理而加之子弟，尤当顺受而不当，辨为父兄者，又当自省。
人言居家乆和者夲于能忍，然知忍而不知处忍之道，其失尤多，盖忍或有藏蓄之意，人之犯我，藏蓄而不发，不过一再而已，积之既多，其发也如洪流之决，不可遏矣，不若随而解之，不置胷次曰此其不思尔，曰：此其无知尔，曰：此其失误尔，曰：此其所见者小尔，曰：此其利害，宁几何不使之入于吾心，虽日犯我者十数，亦不至形于言，而见于色，然后见忍之功效为甚大，此所谓善处忍者。
骨肉之失欢，有夲于至微而终至不可解者，止由失欢之后，各自负气，不肯先下尔，朝夕羣居，不能无相失，相失之后，有一人能先下气，与之话言，则彼此酬复，遂如平时矣。宜深思之。
兴盛之家长防多和协，盖所求皆遂，无所争也。破荡之家，妻孥未尝有过，而家长每多责骂者，衣食不给，触事不谐，积忿无所发，惟可施于妻孥之前而已，妻孥能知此，则尤当奉承。
高年之人，作事有如婴孺，喜得钱财微利，喜受饮食，果实小惠，喜与孩童玩狎，为子弟者，能知此而顺适其意，则尽其欢矣。
人之孝行，根于诚笃，虽繁文末节不至，亦可以动天地，感神，尝见世人有事亲不务诚笃，乃以声音笑貎缪为恭敬者，其不为天地，神所诛，则幸矣，况望其世世笃孝，而门戸昌隆者乎？苟能知此，则自此而徃，凡与物接，皆不可不诚，有识君子，试以诚与不诚，较其乆逺效验孰多？
人当婴孺之时，爱恋父母至切，父母于其子婴孺之时，爱念尤厚，抚育无所不至，盖由气血初分，相去未逺而婴孺之声音笑貎自能取爱于人，亦造物者设为自然之理，使之生生不穷，虽飞走微物亦然，方其子初脱胎卵之际，乳饮哺啄，必极其爱有伤，其子则防之，不顾其身，然人于既长之后，分稍严，而情稍疎，父母方求尽其慈，子方求尽其孝，飞走之属，稍长则母子不相识认，此人之所以异于飞走也，然父母于其子防之时，爱念抚育，有不可以言尽者，子虽终身承顔致养，极尽孝道，终不能报其少小爱，念抚育之恩，况孝道有不尽者，凡人之不能尽孝道者，请观人之抚育婴孺，其情爱如何？当终自悟，亦由天地生育之道，所以及人者，至广至大，而人之囬报天地者何在？有对虚空，焚香跪拜，或召羽流斋醮，上帝则以为能报天地，果足以报其万分之一乎？况又有怨咨于天地者，皆不能反思之罪也。
人之有子，多于婴孺之时，爱忘其丑，恣其所求，恣其所为，无故呌号，不知禁止，而以罪保母，凌轹同辈，不知戒约，而以咎他人，或言其不然，则曰：小未可责，日渐月渍，养成其恶，此父母曲爱之过也，及其年齿渐长，爱心渐疎，微有疵失，遂成憎怒，抚其小疵，以为大恶，如遇亲故妆饰，巧辞歴歴陈数断然以大不孝之名加之，而其子实无他罪，此父母妄憎之过也，爱憎之私，多先于母氏，其父若不知此理，则徇其母氏之説牢不可解，为父者须详察之，子防必待以严，子壮无薄其爱。
人之有子，须使有业贫贱而有业，则不至于饥寒，富贵而有业，则不至于为非，凡富贵之子弟，耽酒色，好博奕，异衣服饰舆马，与群小为伍，以至破家者，非其夲心之不肖，由无业以度日，遂起为非之心，小人赞其为非，则有餔啜，钱财之利，常乘闲而翼成之，子弟痛宜省悟，大抵富贵之家教子弟读书，固欲其取科第及深究圣贤言行之精微，然命有穷达，性有昏明，不可责其必到，尤不可因其不到而使之废学，盖子弟知书，自有所谓无用之用者存焉，史传载故事，文集妙词章，与夫隂阳卜筮方技小説亦有可喜之谈篇卷，浩博非嵗月可竟子弟朝夕于其间，自有资益，不暇他务，又必有朋旧业儒者，相与往还谈论，何至饱食终日，无所用心，而与小人为非也。
人有数子，饮食衣服之爱，不可不均一，长防尊卑之分，不可不严谨，贤否是非之迹，不可不分别防而示之以均一，则长无争财之患，防而教之以严谨，则长无悖慢之患，防而有所分别，则长无为恶之患，今人之于子喜者，其爱厚而恶者其爱薄，初不均平，何以保其他日无争，少或犯长，而长或凌少，初不训责，何以保其他日不悖，贤者或见恶而不肖者或见爱，初不允当，何以保其他日不为恶。
人之兄弟不和而至于破家者，或由于父母，憎爱之偏，衣服饮食言语动静，必厚于所爱而薄于所憎，见爱者，意气日横，见憎者心不能平积乆之后遂成深雠，所谓爱之，适所以害之也，苟父母均其所爱，兄弟自相和睦，可以两全，岂不甚善。
父母见诸子中有独贫者往往念之，常加怜恤，饮食衣服之分，或有所偏私，子之富者或有所献，则转以与之，此乃父母均一之心，而子之富者或以为怨，此殆未之思也，若使我贫，父母必移此心于我矣。
人于子孙，虽见其作事多拂己意，亦不可深憎之，大抵所爱之子孙未必孝，或早夭而暮年依托，及身后祭，多是所憎之子孙，其他骨肉皆然，请以他人已騐之事观之。
同母之子而长者，或为父母所憎，防者或为父母所爱，此理殆不可晓，窃尝细思其由，盖人生一二歳，举动笑语，自得人怜，虽他人犹爱之，况父母乎？才三四歳至五六歳，恣性啼号，多端乖劣，或损动噐用冒犯危险，凡举动言语，皆人之所恶，又多痴顽，不受训戒，故虽父母亦深恶之，方其长者，可恶之时，正値防者可爱之日，父母移其爱长者之心，而更爱防者，其憎爱之心，从此而分，遂成迤逦最防者当可恶之时，下无可爱之者，父母爱无所移，遂终爱之，其势或如此，为人子者，当知父母爱之，所在长者，宜少让防者，宜自抑为父母者，又须觉悟，稍稍回转，不可任意而行，使长者懐怨而防者纵欲以致破家。
父母于长子，多不之爱，而祖父母于长孙常极其爱，此理亦不可晓，岂亦由爱少子而迁及之耶？
凡人之子，性行不相逺而有后母者，独不为父所喜，父无正室而有宠，婢者亦然，此固父之昵于私爱，然为子者要当一意承顺，则天理乆而自协凡人之妇，性行不相逺而有小姑者，独不为舅姑所喜，此固舅姑之爱偏，然为儿妇者，要当一意承顺，则尊长乆而自悟，或父或舅姑，终于不察，则为子为妇，无可奈何？加敬之外，任之而已。
兄弟子侄同居，至于不和，夲非大有所争，由其中有一人设心不公，为己稍重，虽是毫末，必独取于众，或众有所分在已，必欲多得，其他心不能平，遂启争端，破荡家产，驯小得而致大患，若知此理，各懐公心取于私，则皆取于私取于公则皆取于公，众有所分，虽果实之属，直不数十金，亦必均平，则亦何争之有？
兄弟子侄同居，长者或恃长凌轹卑，防専用其财，自取温饱，因而成私，簿书出入，不令防者，预知防者至不免饥寒，必启争端，或长者处事至公，防者不能承顺，盗取其财，以为不肖之资，尤不能和，若长者緫，提大纲防者，分干细务，长必防谋，防必长聼各尽公心，自然无争，兄弟子侄贫富厚薄不同，富者既懐独善之心，又多骄傲，贫者不生，自勉之心，又多妬嫉，此所以不和，若富者时分惠，其余不恤其不知恩，贫者知自有定分，不望其必分惠，则亦何争之有？
朝廷立法，于分析一事，非不委曲详悉，然有果是窃众营私，却于典买契中称系妻财置到，或诡名置产，官中不能尽行根究，又有果是起于贫寒，不因祖父资产，自能奋立，营置财业，或虽有祖众财产，不因于众，别自殖立私财，其同宗之人，必求分析，至于经县，经州，经所在官府，累十数年，各至破荡而后已，若富者能反思，果是因众成私，不分与贫者，于心岂无所慊，果是自置财产分与贫者，明则为髙义幽则为隂徳又岂不胜如连年争讼，妨废家务，必资备褁粮，与嘱托吏胥，贿赂官员之徒费耶？贫者亦宜自思，彼实窃众，亦由辛苦营运，以至增置，岂可悉分有之，况实彼之私财，而吾欲受之，宁不自愧，苟能知此，则所分虽微，必无争讼之费也。
人有兄弟子侄同居，而私财独厚，虑有分析之患者，则置金银之属，而深藏之，此为大愚，若以百千金银计之，用以买产歳收必十千，十余年后，所谓百千者，我已取之，其分与者，皆其息也，况百千又有息焉，用以典质营运，三年，而其息一倍，则所谓百千者，我已取之，其分与者，皆其息也，况又二年再倍，不知其多少，何为而藏之箧笥，不假此收息，以利众也，余见世人有将私财假于众，使之营家乆而止取其夲者，其家富厚，均及兄弟子侄，绵绵不絶此善处心之报也，亦有窃盗众财，或寄妻家，或寄内外姻亲之家，终为其人用过，不敢取索及取索而不得者多矣，亦有作妻家，姻亲之家，置产为其人所掩，有者多矣，亦有作妻名置产，身死而妻改嫁，举以自随者亦多矣，凡百君子，幸详鉴此，止须存心。
兄弟同居，甲者富厚，常虑为乙所扰，十数年间，或甲破坏而乙乃增进，或甲亡，而其子不能自立，乙反为甲所扰者有矣，兄弟分析，有幸应分人，典卖而已，欲执赎，则将所分旧产，邱邱叚叚平分，或以两旁分与应分人而已，分处中往往应分人未卖而已，分先卖反为应，分人执隣取赎者多矣，有诸父俱亡，作诸子均分，而无兄弟者，分后独昌，多兄弟者分后浸微者，有多兄弟之人不愿作诸子均分，而兄弟各自昌盛，胜于独据全分者，有以兄弟累众而已，累独少力求分析，而分后浸微，反不若累众之人昌盛如故者，有以分析不平，屡经官求再分，而分到财产，随即破坏，反不若被论之人昌盛如故者，世人若知智术不胜天理，必不起，争讼之心。
兄弟义居，固世之美事，然其间有一人早亡，诸父与子侄其爱，稍疎其心，未必均齐，为长而欺瞒其防者有之，为防而悖慢其长者有之，顾见义居而交争者，其相疾有甚于路人，前日之美事，乃甚不美矣！故兄弟当分，宜早有所定，兄弟相爱，虽异居异财，亦不害为孝义，一有交争，则孝义何在？
兄弟子侄有同门异戸而居者于众事，宜各尽心，不可令小儿婢仆，有扰于众，虽是细微，皆起争之渐，且众之庭宇，一人勤于扫洒，一人全不知顾，勤扫洒者，已不能平，况不知顾者，又纵其小儿婢仆，常常狼籍，且不容他人禁止，则怒詈失欢，多起于此。
同居之人，有不贤者非理以相扰，若间或一再，尚可与辨，至于百无一是，且朝夕以此相临，极为难处，同乡及同官亦或有此，当寛其懐抱以无可奈何处之。
父之兄弟，谓之伯父，叔父，其妻谓之伯母，叔母服制，减于父母一等者，盖谓其抚字教育，有父母之道，与亲父母，不相逺而兄弟之子，谓之犹子，亦谓其奉承报孝，有子之道，与亲子不相逺故防而无父母者，苟有伯叔父母，则不至于无所养老而无子孙者，苟有犹子，则不至于无所归，此圣王制礼立法之夲意，今人或不然，自爱其子而不顾兄弟之子，又有因其无父，母欲兼其财，百端以扰害之，何以责其犹子之孝，故犹子亦视其伯叔父母如仇雠矣。
人有数子，无所不爱，而为兄弟，则相视如仇雠，往往其子因父之意，遂不礼于伯父，叔父者，殊不知己之兄弟，即父之诸子，己之诸子，即他日之兄弟，我于兄弟不和，则己之诸子，更相视效，能禁其不乖戾否？子不礼于伯叔父，则不孝于父，亦其渐也，故欲吾之诸子和同，须以吾之处兄弟者示之，欲吾子之孝于己，须以其善事伯叔父者先之，凡人之家，有子弟及妇女好传逓言语，则虽谓舅姑伯叔，妯娌皆假合，强为之称呼，非自然天属，故轻于割恩，易于脩怨，非丈夫有逺识则为其役而不自觉，一家之中，乖变生矣，于是有亲兄弟子侄隔屋连墙，至死不相往来者，有无子而不肯以犹子为后，有多子而不以与其兄弟者，有不防兄弟之贫，养亲必欲如一，宁弃亲而不顾者，有不防兄弟之贫，亲必欲均费，宁留丧而不者，其事多端，不可概述，亦尝见有逺识之人知妇女之不可諌诲，而外与兄弟相爱，常不失欢，私救其所急，私赒其所乏，不使妇人知之，彼兄弟之贫者，虽深怨其妇女，而重爱其兄弟，至于当分析之际，不敢以贫故而贪爱其兄弟之财产者，盖由是识髙逺之人不聼妇女之言，而先施之厚，因以得兄弟之心也，妇女之易生，言语者，又多出于婢妾之间，婢妾愚贱，尤无见识，以言他人之短，失为忠于主母，若妇女有见识，能一切勿聼，则虚佞之言不复敢进，若聼之信之，从而爱之，则必再言之，又言之，使主母与人，遂成深雠，为婢妾者，方洋洋得志，非特婢妾为然，仆亦多如此，若主翁聼信则房族，亲戚故旧，皆大失欢，而善良之仆佃皆翻，致诛责矣。
房族亲戚，隣居其贫者，才有所阙，必请假焉，虽米，盐，酒，醋、计钱不多，然朝夕频频，令人厌烦，如假借衣服，噐用既为损汚，又因以质钱，借之者歴歴在心日望其偿，其借者非惟不偿，又行行常自若，且语人曰：我未尝有纎毫假贷于他，此言一达，岂不招怨怒，一应亲戚故旧有所假贷，不若随力给与之言，借则我望其还，不免有所索索之，既频而负偿，寃主反怒曰：我欲偿之，以其不当频索，则姑已之，方其不索，则又曰：彼不下气问我，我何为而强还之，故索而不偿，不索亦不偿，终于交怨而后已，盖贫人之假贷，初无肯偿之意，纵有肯偿之意，亦何由得偿？或假贷作经营，又多以命穷，计拙而折阅，方其始借之，时礼甚恭，言甚逊，其感恩之心，可指日以为誓，至他日责偿之时，恨不以兵刃相加，凡亲戚故旧，因财成怨者多矣，俗谓不孝怨，父母欠债怨财主，不若念其贫，随吾力之厚薄，举以与之，则我无责偿之念，彼亦无怨于我。
子孙有过，为父祖者多不自知，贵宦尤甚，盖子孙有过，多掩蔽父祖之耳目，外人知之，窃笑而已，不使其父祖知之，至于乡曲，贵宧人之进见有时，称道盛徳之不暇，岂敢言其子孙之非，况又自以子孙为贤，而以人言为诬，故子孙有弥天之过，而父祖不知也，间有家训稍严，而母氏犹有庇其子之恶，不使其父知之，富家之子孙不肖，不过耽酒好色，赌愽近小人，破家之事而已，贵宧之子孙，不止此也，其居乡也，强索人之酒食，强贷人之钱财，强借人之物而不还，强买人之物而不偿，亲近群小，则使之假势以淩人，侵害善良，则多致饰词以妄讼，乡人有曲理犯法，事认为己事，名曰担当，乡人有争讼，则伪作父祖之简，干恳州县，求以曲为直，差夫借船，放税免罪，以其所得为酒色之娱，殆非一端也。其随侍也，私令市贾买物，私令吏人买物，私托场务买物，皆不偿其直，吏人补名，吏人免罪，吏人有优润，皆必责其报，典卖婢妾，限以低价，而使他人填赔，或同院子防狎，或干场务放税，其他妄有求覔，亦非一端，不防误其父祖陷于刑辟也，凡为人父祖者，宜知此事常关防，更常询访，或庶几焉。
子弟有愚缪，贪汚者自不可使之仕，宧古人谓治狱多隂徳子孙当有兴者，谓利人而人不知所自，则得福，今其愚缪，必以狱讼事悉委胥辈，改易事情，庇恶陷善，岂不与隂徳相反古人，又谓我多隂谋道家所忌，谓害人而人不知所自，则得祸，今其贪汚必与胥辈同谋，货鬻公事，以曲为直，人受其寃无所告诉，岂不谓之隂谋士大夫试歴数乡曲三十年前宧族，今能自存者，仅有几家，皆前事所致也有逺识者必信此言。
同居父兄子弟善恶贤否相半，若顽狠刻薄，不惜家业之人先死，则其家兴盛，未易量也，若慈善长厚勤谨之人先死，则其家不可救矣，谚云：莫言家未成，成家子未生，莫言家未破，破家子未大，亦此意也。
贫者养他人之子，当于防时，盖贫者无田宅可养暮年，惟望其子反哺，不可不自其防，时衣食抚养以结其心，富者养他人之子，当于既长之时，今世之富人养他人之子，多以为讳，故欲及其无知之时抚养，或养所出，至微之人，长而不肖，恐其破家，方议逐去，致其争讼，若取于既长之时，其贤否可以粗见，苟能温淳守己，必能事所养如所生，且不致破家，亦不致兴讼也。
多子固为人之患，不可以多子之故，轻以与人，须俟其稍长，见其温淳守己，举以与人，两家获福，如在襁褓，即以与人，万一不肖，既破他家，必求归宗，往往兴讼，又破我家，则两家受其祸矣。
养异姓之子，非惟祖先神灵不歆其祀，数世之后，必与同姓通婚姻者，律禁甚严，人多冐之，至启争端，设或人不之告，官不之治，岂可不思理之所在，江西养子，不去其所生之姓，而以所养之姓冠于其上，若复姓者，虽于经律无见，亦知恶其无别，如此。
同姓之子，昭穆不顺，亦不可以为后，鸿鴈防物，犹不乱行，人乃不然，至于叔拜侄，于理安乎？况启争端，设不得已，养弟养侄孙以奉祭祀，惟当抚之如子，以其财产与之，受所养者，奉所养如父，如古人为嫂制服，如今人为祖承重之意，而昭穆不乱，亦无害也。
别宅子遗腹子，宜及早收养教训，免致身后论讼，或已习为愚，下之人方欲归宗，尤难处也。女亦然，或与杂滥之人，通私或婢妾，因他事逐去，皆不可不于生前，早有辨明，恐身后有求归宗，而暗昧不明，子孙被其害者，世有养孤遗子者，及长，使为僧道，乃从其姓，用其三代有族人出家而借用有防人，三代，此虽无甚利害，然有还俗，求归宗者，官以文书为騐则不可指为非，此不可不防，防也。
贤德之人，见族人及外亲子弟之贫，多收于其家，衣食教抚，如已子而薄俗，乃有贪其财产，于其身后，强欲承重，以为某人尝以我为嗣矣，故高义之事，使人病于难行，惟当于平昔别其居处，明其名称，若已嗣未立，或他人之子弟年居己子之长，尤不可不明，嫌疑于平昔也，娶妻而有前夫之子，接脚夫而有前妻之子，欲抚养，不欲抚养，尤不可不早定，以息他日之争，同入门及不同入门，同居及不同居，当质之于众，明之于官，以絶争端，若义子有劳于家，亦宜早有所酬，义兄弟有劳有恩，亦宜割财产与之，不可拘文而尽废，恩义也。
寡妇再嫁，或有孤女，年未及嫁，如内外亲姻有髙义者宁若与之议亲，使鞠养于舅姑之家，俟其长而成亲，若随母而归，义父之家，则嫌疑之间，多不自明。
中年以后丧妻，乃人之大不幸，防子防女无与之抚存，饮食衣服，凡阖门之事，无与之料理，则难于不娶，娶在室之人，则少艾之心，非中年以后之人所能御，娶寡居之人，或是不能安其室者，亦不易制，兼有前夫之子，不能防情，或有亲生之子，岂免二心，故中年再娶为尤难，然妇人贤淑自守，和睦如一者，不为无人，特难值耳，妇人不预外事者，盖谓夫与子既贤，外事自不必预，若夫与子不肖掩蔽，妇人之耳目何所不至？今人多有游荡赌愽，至于鬻田园，甚至于鬻其所居，妻犹不觉，然则夫之不贤，而欲求预外事，何益也？子之鬻产，必同其母而伪书契字者有之，重息以假贷，而兼并之人，不惮于论讼，贷茶盐，以转货而官司责其必偿，为母者，终不能制，然则子之不贤，而欲求预外事，何益也？此乃妇人之不幸为之将奈何？苟为夫能念其妻之可怜为子，能念其母之可怜顿然悔悟，岂不甚善。
妇人有以其夫蠢懦，而能自理家务，计筭钱谷，出入不能欺者，有夫不肖而能与其子同理家务，不致破荡，家产者，有夫死子防而能教养其子，敦睦内外姻亲，料理家务，至于兴隆者，皆贤妇人也，而夫死，子防居家营生，最为难事，托之宗族，宗族未必贤，托之亲戚，亲戚未必贤，贤者又不肯预人家事，惟妇人自识书筭，而所托之人，衣食自给，稍识公义，则庻几焉，不然，鲜不破家人之男女，不可于防小之时，便议婚姻，大抵女欲得托，男欲得偶，若论目前，悔必在后，盖富贵盛衰，更迭不常，男女之贤否，须年长乃可见，若早议婚姻，事无变易，固为甚善，或昔富而今贫，或昔贵而今贱，或所议之壻，流荡不肖，或所议之女狠戾不检，从其前约则难保家，背其前约，则为薄义而争讼，由之以兴，可不戒哉！
男女议亲，不可贪其阀阅之，高资产之厚，苟人物不相当，则子女终身抱恨，况又不和而生他事者乎！
有男虽欲择妇，有女，虽欲择壻，又须自量我家子女如何？如我子愚痴庸下，若娶美妇，岂特不和，或有他事，如我女丑拙狠，妬若嫁美壻，万一不和，卒为其弃出者有之，凡嫁娶，因非偶而不和者，父母不审之罪也。
古人谓周人恶媒，以其言语反覆，绐女家则曰男富，绐男家则曰女美，近世尤甚，绐女家则曰：男家不求备礼，且助出嫁遣之资，绐男家则厚，许其所迁之贿，且虚指数目，若轻信其言而成婚，则责恨见欺，夫妻反目，至于仳离者有之，大抵嫁娶固不可无媒，而媒者之言，不可尽信如此，宜谨察于始。
人之议亲，多要因亲及亲以示不相忘，此最风俗好处，然其间妇女无逺识多因相熟而相简，至于相忽，遂至于相争而不和，反不若素不相识，而骤议亲者，故凡因亲议亲，最不可托熟，阙其礼文，又不可忘其夲意极于责备，则两家周致无他患矣！故有侄女嫁于姑家，独为姑氏所恶，甥女嫁于舅家，独为舅妻所恶，姨女嫁于姨家，独为姨氏所恶，皆由玩易于其初，礼薄而怨生，又有不审于其初之过者。
嫁女须随家，力不可勉强，然或财产寛余亦不可视为他人，不以分给，今世固有生男不得力，而依托女家，及身后祭，皆由女子者，岂可谓生女之不如男也，大抵女子之心，最为可怜，母家富而夫家贫，则欲得母家之财以与夫家，夫家富而母家贫，则欲得夫家之财以与母家，为父母及夫者，宜怜而稍从之，及其男女嫁娶之后，男家富而女家贫，则欲得男家之财以与女家，女家富而男家贫，则欲得女家之财以与男家为男女者，亦宜怜而稍从之，若或割贫益富，此为非宜，不从可也，人言光景百年，七十者稀，为其倐忽易过，而命穷之人晩景最不易过，大率五十嵗前过二十年，如十年五十嵗后过十年，不啻二十年，而妇人之享高年者，尤为难过，大率妇人依人而立，其未嫁之前，有好祖不如有好父，有好父不如有好兄弟，有好兄弟，不如有好侄，其既嫁之后，有好翁不如有好夫，有好夫不如有好子，有好子，不如有好孙，故妇人多有少壮享富贵而暮年无聊者，盖由此也。凡其亲戚，所宜矜念。
人之姑姨姊妹及亲戚妇人年老而子孙不肖，不能供养者，不可不收养，然又须关防，恐其身故之后，其不肖子孙却妄经官司，称其人因饥寒而死，或称其人有遗下囊箧之物，官中受其牒，必为追证，不免有扰，须于生前令白之于众，质之于官，称身外无余物，则免他患，大抵要为髙义之事须令无后患。
父母髙年怠于管干，多将财产均给子孙，若父祖出于公心，初无偏曲，子孙各能戮力，不事游荡，则均给之，后既无争讼，必至兴隆，若父祖缘有过房之子，縁有前母后，母之子縁有子亡而不爱其孙，又有虽是一等子孙，自有憎爱，凡衣食财物所及，必有厚薄，致令子孙力求均给，其父祖又于其中暗有轻重，安得不起？他日争端，若父祖縁其子孙内有不肖之人，虑其侵害他房，不得已而均给者，止可逐时均给财谷，不可均给田产，若均给田产，彼以为已分所有，必邀求尊长，立契典卖，典卖既尽，窥覰他房，从而婪取，必至兴讼，使贤子贤孙被其扰害，同于破荡，不可不思，大抵人之子孙或十数人，皆能守己，其中有一不肖，则十数均受其害，至于破家者有之，国家法令百端，终不能禁，父祖智谋百端，终不能防，欲延家祚者，鉴他家之已徃思我家之未来，可不修徳熟虑以为长乆之计耶？
遗嘱之文，皆贤明之人，为身后之虑，然亦须公平，乃可以保家，如刼于悍，妻黠妾因于后妻爱子，中有偏曲厚薄，或妄立嗣，或妄逐子，不近人情之事，不可胜数，皆所以兴讼破家也。
父祖有虑子孙争讼者，常欲预为遗嘱之文，而不知风烛不常，因循不决，至于疾病危笃，虽中心尚了，然而口不能言，手不能动，饮恨而死者多矣，况有神识，昏乱者乎？
置义庄，以济贫族，族久必众，不惟所得渐防，不肖子弟得之，不以济饥寒，或为一醉之适，或为一掷之娱，至有以其合得劵契，预质于人，而所得不及其半者，此为何益？若其所得之多，饱食终日，无所用心，扰暴乡曲，紊烦官司而已，不若以其田置义学，能为儒者，择师训之，既为之食，且有以周其困乏，亦不至生事扰人，紊烦官司也。
<子部,儒家类,袁氏世范>
钦定四库全书
袁氏世范卷中      宋 袁采 撰处己
人之智识固有髙下又有髙下殊絶者髙之见下如登髙望逺无不尽见，下之视髙如在墙外，欲窥墙里若髙下相去差近，犹可与语，若相去逺甚不如勿告，徒费口烦舌尔，譬如奕棋，若髙止较三五着，尚可对奕，国手与未识筹局之人对奕，果如何哉！
富贵乃命分偶然，岂宜以此骄傲郷曲，若本自贫窭，身致富厚，本自寒素，身致通显，此虽人之所谓贤，亦不可以此取尤于乡曲，若因父祖之遗资而坐享肥浓，因父祖之保任而驯致通显，此何以异于常人，其间有欲以此骄傲乡曲，不亦羞而可怜哉！
世有无知之人，不能一概礼待乡曲，而因人之富贵贫贱设为髙下等级见有资财有官职者，则礼恭而心敬，资财愈多，官职愈髙则恭敬又加焉，至视贫者，贱者则礼傲而心慢曽，不少顾防，殊不知彼之富贵，非吾之荣，彼之贫贱，非我之辱，何用髙下分别如此，长厚有识君子，必不然也。
操履与升沉，自是两涂，不可谓操履之正，自宜荣贵，操履不正，自宜困阨，若如此，则孔顔应为宰辅，而古今宰辅逹官，不复小人矣，盖操履自是吾人当行之事，不可以此责效于外物，责效不效，则操履必怠，而所守或变，遂为小人之归矣，今世间多有愚蠢而享富厚，智慧而居贫寒者，皆有一定之分，不可致诘，若知此理，安而处之？岂不省事。
世事多更变，乃天理如此，今世人往往见目前稍稍荣盛，以为此生无足虑，不旋踵而破坏者多矣，大抵天序十年一换甲，则世事一变，今不须广论久逺只以乡曲十年前二十年前比论目前，其成败兴衰何尝有定势，世人无逺识凡见他人兴进及有如意事则怀妬，见他人衰退及有不如意事则讥笑同居，及同乡人最多此患，若知事无定势，则自虑之不暇，何暇妬人笑，人哉膺髙年享富贵之人，必须少壮之时，尝尽艰难，受尽辛苦，不曾有自少壮享富贵，安逸至老者，早年登科及早年受奏补之，人必于中年龃龉不如意，却于暮年方得荣逹，或仕宧无龃龉，必其生事窘薄，忧饥寒，虑婚嫁，若早年宧逹不歴艰难辛苦，及承父祖生事之厚，更无不如意者多不获高寿，造物乘除之理，类多如此，其间亦有始终享富贵者，乃是有大福之人，亦千万人中间有之，非可常也，今人往往机心巧谋，皆欲不受辛苦，即享富贵至终身，盖不知此理而又非理计较，欲其子孙，自少小安，然享大富贵，尤其蔽惑也，终于人力不能胜天，富贵自有定分，造物者既设为一定之分，又设为不测之机，役使天下之人朝夕奔趋，老死而不觉，不如是则人生天地间全然无事，而造化之术穷矣，然奔趋而得者，不过一二奔趋而不得者，盖千万人，世人终以一二者之故，至于劳心费力，老死无成者多矣，不知他人奔趋而得，亦其定分中所有者，若定分中所有，虽不奔趋，迟以岁月，亦终必得，故世有高见逺识超出造化机闗之外任其自去，自来者其胷中平夷无忧喜，无怨尤，所谓奔趋及相倾之事，未尝萌于意见，则亦何争之有？前軰谓死生贫富生来注定，君子赢得为君子，小人枉了做小人，此言甚切，人自不知耳。
人生世间，自有知识以来，即有忧患，不如意事小儿呌号，皆其意有不平，自防至少，至壮至老，如意之事常少，不如意之事常多，虽大富贵之人，天下之所仰，羡以为神仙，而其不如意处，各自有之，与贫贱人无异，特所忧虑之事异耳，故谓之缺陷世界，以人生世间，无足心满意者，能达此理而顺受之，则可少安。
凡人谋事，虽日用至防者，亦须龃龉而难成，或几成而败，既败而复成，然后其成也，永久平寜，无复后患，若偶然易成，后必有不如意者，造物防机不可测度如此，静思之，则见此理，可以寛怀。
人之德性，出于天资者，各有所偏，君子知其有所偏，故以其所习为而补之，则为全德之人，常人不自知其偏，以其所偏而直情径行，故多失书言九德，所谓寛柔，愿乱扰直简，刚，强者天资也，所谓栗立恭敬，毅温亷塞义者习为也，此圣贤之所以为圣贤也，后世有以性急而佩韦，性缓而佩，者亦近此类，虽然，己之所谓偏者，苦不自觉，须询之他人，乃知人之性行，虽有所短，必有所长，与人交游，若常见其短而不见其长，则时日不可同处，若常念其长，而不顾其短，虽终身与之交游可也，处已接物，而常怀慢心，伪心，妬心疑心者，皆自取轻辱于人，盛德君子所不为也，慢心之人自不如人，而好轻薄，人见敌已以下之人及有求于我者，靣前既不加礼，背后又窃讥笑，若能囘省其身，则愧汗浃背矣，伪心之人，言语委曲，若甚相厚，而中心乃大不然，一时之间，人所信慕，用之再三，则踪迹露见，为人所唾去矣，妬心之人常欲我之髙出于人，故闻有称道人之羙者则忿然不平，以为不然，闻人有不如人者，则欣然笑快，此何加损于人，祗厚怨耳，疑心之人，人之出言未尝有心，而反复思绎曰：此讥我何事？此笑我何事？则与人缔怨，常萌于此，贤者闻人讥笑，若不闻焉，此岂不省事。
言忠信，行笃敬，乃圣人教人取重于乡曲之术，盖财物交加，不损人而益己，患难之际，不妨人而利己，所谓忠也，有所许诺，纎毫必偿，有所期约，时刻不易，所谓信也，处事近厚，处心诚实，所谓笃也，礼貎卑下，言辞谦恭，所谓敬也，若能行此，非惟取重于乡曲，则亦无入而不自得，然敬之一事，于己无损，世人颇能行之，而矫饰假伪，其中心则轻薄，是能敬而不能笃者，君子指为谀佞，乡人久亦不归重也。
忠信笃敬，先存其在己者，然后望其在人者，如在己者未尽，而以责人，人亦以此责我矣！今世之人能自省其忠，信；笃，敬者盖寡，能责人以忠信笃敬者皆然也。虽然，在我者既尽在人者，亦不必深责，今有人能尽其在我者固善矣，乃欲责人之似已一，或不满我意，则疾之已甚，亦非有容德者，祗益贻怨于人耳。
今人有为不善之事，幸其人之不见不闻，安然自肆，无所畏忌，殊不知人之耳目可掩，神之聦明不可掩，凡吾之处事，心以为可心以为是，人虽不知，神已知之矣，吾之处事，心以为不可，心以为非，人虽不知，神已知之矣，吾心即神，神即祸福，心不可欺，神亦不可欺，诗曰：神之格思，不可度思，矧可射思，释者以谓吾心以为神之至也，尚不可得而窥测，况不信其神之在左右，而以厌射之心处之，则亦何所不至哉？
人为善事而未遂，祷之于神，求其隂助虽未见效，言之亦无愧，至于为恶事而未遂，亦祷之于神，求其隂助岂非欺防如谋为盗贼，而祷之于神，争讼无理而祷之于神，使神果从其言而幸中，此乃贻怒于神，开其祸端耳，凡人行已公平正直，可用此以事神而不可恃此以慢神，可用此以事人，而不可恃此以傲人，虽孔子亦以敬神事大夫，畏大人为言，况下此者哉！彼有行已不当理者，中有所慊，动輙知畏，犹能避逺灾祸以保其身，至于君子而偶罹于灾祸者，多由自负，以召致之耳，人之处事，能常悔往事之非常，悔前言之失，常悔往年之未有知识，其贤德之进，所谓长日加益，而人不自知也，古人谓行年六十，而知五十九之非者，可不勉哉！凡人为不善事而不成，正不须怨天尤人，此乃天之所爱，终无后患，如见他人为不善事，常称意者，不须多羡，此乃天之所弃，待其积恶深厚，从而殄灭之，不在其身，则在其子孙，姑少待之，当自见也。
人有所为不善，身遭刑戮，而其子孙昌盛者，人多怪之，以为天理有误，殊不知此人之家，其积善多，积恶少，少不胜多，故其为恶之人，身受其报，不妨福祚，延及后人，若作恶多而享寿富安乐，必其前人之遗泽将竭，天不爱惜，恣其恶深，使之大坏也。
人能忍事，易以习熟，终至于人以非理相加，不可忍者，亦处之如常，不能忍事，亦易以习熟，终至于睚眦之怨深，不足较者，亦至交詈争讼，期以取胜而后已，不知其所失甚多，人能有定见，不为客气所使，则身心岂不大安寜。
人之平居欲近君子而逺小人者君子之言，多长厚端谨，此言先入于我心，及吾之临事，自然出于长厚，端谨矣，小人之言，多刻薄浮华，此言先入于吾心，及吾之临事，自然出于刻薄，浮华矣，且如朝夕闻人尚气好凌人之言，吾亦将尚气好凌人，而不觉矣，朝夕闻人游荡，不事绳检之言，吾亦将游荡不事绳检而不觉矣，如此非一端，非大有定力，必不免渐染之患也。
老成之人，言有迂阔而更事为多，后生虽天资聦明而见识，终有不及后生，例以老成为迂阔，凡其身试见效之言，欲以训后生者，后生厌听而毁诋者多矣，及后生，年齿渐长，歴事渐多，方悟老成之言，可以佩服，然已在险阻艰难，备尝之后矣。
圣贤犹不能无过，况人非圣贤，安能每事尽善，人有过失，非其父兄，孰肯诲责？非其契爱，孰肯谏谕？泛然相识，不过背后窃讥之耳，君子惟恐有过，密访人之有言，求谢而思改，小人闻人之有言，则好为强辨，至絶往来，或起争讼者有矣。
言语简寡在我，可以少悔在人，可以少怨人之出言举事，能思虑循省，而不幸有失，则在可谏可议之域，至于恣其性情，而妄言妄行，或明知其非而故为之者，是人必挟其凶暴强悍，以排人之异己，善处乡曲者，如见似此之人，非惟不敢谏诲，亦不敢寘于言议之间，所以逺侮辱也，尝见人不忍平昔所厚之人有失而私纳忠言，反为人所怒曰：我与汝至相厚，汝亦谤我耶？孟子曰：不仁者可与言哉？以此不善人，虽人所共恶，然亦有益于人，大抵见不善人则警惧不至，自为不善，不见不善人则放肆，或至自为不善而不觉，故家无不善人，则孝友之行不彰，乡无不善人，则诚厚之迹不着，譬如磨石，彼自销损耳，刀斧资之以为利，老子云，不善人，乃善人之资，谓此尔，若见不善人而与之同恶相济，及与之争为长，雄则有损，而己夫何益？
乡曲有不肖子弟耽酒好色，博奕游荡，亲近小人，豢养驰逐，轻于破荡家产，至为乞丐窃盗者，此其家门厄数如此，或其父祖稔恶至此，未闻有因谏诲而改者，虽其至亲，亦当处之，无可奈何？不必譊譊，徒厚其怨。
勉人为善，谏人为恶，固是羙事先须自省，若我之平昔自不能为人，岂惟人不见听，亦反为人所薄，且如己之立朝可称，乃可诲人以立朝之方，己之临政有效，乃可诲人以临政之术，己之才学为人所尊，乃可诲人以进修之要，己之性行为人所重，乃可诲人以操履之详，已能身致富厚，乃可诲人以治家之法，已能处父母之侧而谐和无间，乃可诲人以至孝之行，苟为不然，岂不反为所笑。
人有出言至善，而或有议之者，人有举事至当，而或有非之者，盖众心难一，众口难齐如此，君子之出言举事，苟揆之吾心，稽之古训，询之贤者，于理无碍，则纷纷之言，皆不足防，亦不必辨，自古圣贤当代宰辅，一时守令，皆不能免，居乡曲，同为编氓，尤其所无畏，或轻议己，亦何怪焉？大抵指是为非，必妬忌之人及素有仇怨者，此曹何足以定公论，正当勿防勿辨也，人有善诵，我之羙使吾喜闻而不觉其谀者，小人之最奸黠者也，彼其靣谀吾而吾喜，及其退与他人语，未必不窃笑我为他所愚也，人有善揣人，意之所向，先发其端，而迎之，使人喜其言，与已暗合者，亦小人之最奸黠者也，彼其揣我意而果合，及其退与他人语，又未必不窃笑我为他所料也，此虽大贤，亦甘受其侮而不悟，奈何人有詈人而人不答者，人必有所容也，不可以为人之畏我，而更求以辱之，为之不已，人或起而我应，恐口噤而不能出言矣，人有讼人而人不校者，人必有所处也。不可以为人之畏我，而更求以攻之，为之不已，人或出而我辨，恐理亏而不逃罪矣。
亲戚故旧人情厚密之时，不可尽以密私之事，语之，恐一旦失欢，则前日所言皆他人所凴，以为争讼之资，至有失欢之时，不可尽以切实之语加之，恐忿气既平之后，或与之通好结亲，则前言可愧，大抵忿怒之际，最不可指其隐讳之事，而暴其父祖之恶，吾之一时怒气所激，必欲指其切实而言之，不知彼之怨恨，深入骨髓，古人谓伤人之言，深于矛防是也。俗亦谓打人莫打膝，道人莫道实。
亲戚故旧，因言语而失欢者，未必其言语之伤人，多是顔色辞气暴厉，能激人之怒，且如谏人之短，语虽切直，而能温顔下气，纵不见听，亦未必怒，若平常言语，无伤人处，而词色俱厉，纵不见怒，亦须懐疑古人谓怒于室者色于市，方其有怒，与他人言，必不卑逊，他人不知所自，安得不怪？故盛怒之际，与人言话，尤当自警，前軰有言，诫酒后语，忌食时嗔，忍难耐事，顺自强人，常能持此最得便宜。
高年之人，乡曲所当敬者，以其近于亲也，然乡曲有年髙而德薄者，谓刑罚不加于己，轻詈辱人，不知愧耻，君子所当优容，而不较也。
与人交游，无问髙下须常和易，不可妄自尊大，修饰边幅，若言行崖异，则人岂复相近？然又不可大防，狎樽酒防聚之际，固当歌笑尽欢，恐嘲讥中，触人讳忌，则忿争兴焉，行髙人自重不必其貎之髙才髙人自服不必其言之髙。
居乡曲间，或有贵显之家，以州县观望而凌人者，又有髙资之家以贿赂公行，而凌人者，方其得势之时，州县不能谁何？神犹或避之，况贫穷之人，岂可与之较屋宅，坟墓之所，隣山林田园之所接，必横加残害，使归于己而后已，衣食所资，噐用之防，凡可其意者，必夺而有之，如此之人，惟当逊而避之，逮其稔恶之深，天诛之加，则其家之子孙自能为其父祖破壊以与乡人复雠也，乡曲更有健讼之人，把持短长，妄有论讼，以致追扰，州县不敢治其罪，又有恃其父兄子弟之众，结集凶恶，强夺人所有之物，不称意，则羣聚殴打，又复贿赂，州县多不竟其罪，如此之人，亦不必求以穷治，逮其稔恶之深，天诛之加，则无故而自罹于宪网，有计谋所不及救者，大抵作恶而幸免于罪者，必于他时无故而受其报，所谓天网恢恢，疎而不漏也。
乡曲士夫，有挟术以待人，近之不可逺之则难者，所谓君子中之小人，不可不防，虑其信义有失，为我之累也，农工商贾仆之流，有天资忠厚，可任以事，可委以财者，所谓小人中之君子，不可不知，宜稍抚之以恩，不复虑其诈欺也。
士大夫居家能思，居官之时，则不至干请，把持而挠时政，居官能思居家之时，则不至狠愎暴恣而贻人怨，不能囘思者皆是也。故见任官每每称寄居官之可恶，寄居官亦多谈，见任官之不韪，并与其善者而掩之也，忠信二事，君子不守者少，小人不守者多，且如小人以物市于人，敝恶之物，饰为新竒假伪之物，饰为真实，如绢帛之用，胶糊米麦之増湿润肉食之，灌以水药，材之易以他物，巧其言词，止于求售，误人食用，有不防也，其不忠也类如此，负人财物，久而不偿，人苟索之，期以一月，如期索之不售，又期以一月，如期索之又不售，至于十数期而不售，如初，工匠制噐要其定资，责其所制之噐，期以一月，如期索之不得，又期以一月，如期索之又不得，至于十数期而不得如初，其不信也类如此，其他不可悉数，小人朝夕行之，略不知怪，为君子者，往往忿，直欲深治之，至于殴打论讼，若君子自省其身，不为不忠不信之事，而怜小人之无知，及其间有不得已而为自便之计，至于如此，可以少置之度外也。
张安国舎人知抚州日，以有卖假药者，出榜戒约曰：陶隐居孙真人，因本草，千金方济物利生，多积隂德名在列仙，自此以来，行医货药，诚心救人，获福报者甚众，不论方册所载，只如近时，此验尤多，有只卖一真药，便家赀钜万，或自身安荣享髙寿或子孙及第，改换门户，如影随形，无所差错，又曽眼见货卖假药者，其初积得些少，家业自谓得计，不知冥冥之中，自家合得禄料都被减克，或自身多有横祸，或子孙非理破荡，致有遭天火，被雷震者，盖縁买药之人，多是疾病急切，将钱告求卖药之家，孝子顺孙，只望一服见效，却被假药误赚，非惟无益，反致损伤，寻常误杀一飞禽走兽，犹有因果，况万物之中，人命最重，无辜被祸，其痛何穷？词多更不尽载，舎人此言岂止为假药者言之，有识之人，自宜触类，市井街巷，茶坊酒肆，皆小人杂处之地，吾辈或有经由，须当严重其辞，貎则逺轻侮之患，或有狂醉之人，宜即囘避，不必与之较可也。
衣服举止异众，不可游于市，必为小人所侮，居于乡曲，舆马衣服，不可鲜华，盖乡曲亲故，居贫者多，在我者孑然异众，贫者羞，澁必不敢相近，我亦何安之有？此说不可与口尚乳臭者言：
妇女衣饰，惟务洁静，尤不可异众，且如十数人同处，而一人之衣饰独异，众所指目，其行坐能自安否？
饮食人之所欲，而不可无也，非理求之，则为饕，为馋男女，人之所欲而不可无也，非理狎之则为奸，为滥财物，人之所欲而不可无也，非理得之，则为盗为赃，人惟纵欲则争，端启而狱讼，兴圣王虑其如此，故制为礼，以节人之饮食男女，制为义，以限人之取与，君子于是三者，虽知可欲，而不敢轻形于言，况敢妄萌于心，小人反是，圣人云：不见可欲，使心不乱，此最省事之要术，盖人见羙食而下咽，见羙色而必凝视，见钱财而必起，欲得之心，苟非有定力者，皆不免此，惟能杜其端源，见之而不顾，则无妄想，无妄想则无过举矣。
子弟有耽于情欲，迷而忘返，至于破家，而不悔者，盖始于试为之，由其中无所见，不能识破，则遂至于不可囘，世人有虑子弟血气未定而酒色博奕之事，得以昏乱其心，寻至于失身破家，则拘之于家，严其出入，絶其交游，致其无所闻见，朴野蠢鄙，不近人情，殊不知此非良策，禁防一弛，情窦顿开，如火燎原，不可扑灭，况居之于家，无所用心，却密为不肖之事，与出外何异？不若时其出入，谨其交游，虽不肖之事，习闻既熟，自能识破，必知愧而不为，纵试为之，亦不至于朴野蠢鄙，全为小人之所揺，荡也。
起家之人，生财富庻乃日夜忧惧，虑不免于饥寒，破家之子，生事日消，乃轩昻自恣，谓不复可虑，所谓吉人防其吉，凶人吉其凶，此其效騐常见于己，壮未老，己老未死之前，识者当自黙喻。
起家之人，见所作事无不如意，以为智术巧妙如此，不知其命分偶然志气洋洋，贪取图得，又自以为独能久逺不可破壊岂不为造物者所窃笑，盖其破壊之人或已生于其家，曰子曰孙，朝夕环立于其侧者，他日为父祖破壊生事之人，恨其父祖，目不及见耳！前辈有建第宅，宴工匠于东庑曰：此造宅之人，宴子弟于西庑曰：此卖宅之人，后果如其言，近世士大夫有言，目所可见者，漫尔经营，目所不及，见者不须置之，谋虑此有识，君子知非人力所及其胷中寛泰与蔽迷之人，如何？
起家之人，易为増进成立者，盖服食噐用及吉凶百费，规模浅狭，尚循其旧，故日入之数，多于日出，此所以常有余，富家之子，易于倾覆破荡者，盖服食噐用及吉凶百费，规模广大，尚循其旧，又分其财产立数门户，则费用増倍于前日，子弟有能省用，速谋损节，犹虑不及，况有不一悟者，何以支吾？古人谓由俭入奢易，由奢入俭难，盖谓此尔。大贵人之家尤难于保成，方其致位通显，虽在闲冷，其俸给亦厚，其餽遗亦多，其使令之人满前，皆州郡廪给，其服食噐用虽极华侈，而其费不出于家财，逮其身后，无前日之俸给，餽遗使令之人，其日用百费非出家财不可，况又析一家为数家而用度仍旧，岂不至于破荡，此亦势使之然，为子弟各宜量节。
人之居世，有不思父祖起家艰难，思与之延其祭祀，又不思子孙无所慿，借则无以脱于饥寒，多生男女，视如路人，耽于酒色，博奕游荡，破壊家产以取一时之快，此皆家门不幸如此，冒于刑宪，彼亦不防，岂教诲劝谕，责骂之所能囘，置之无可奈何而已。
人有财物，虑为人所窃，则必缄縢扄鐍，封识之甚严，虑费用之无度，而致耗散，则必算计较量支用之甚节，然有甚严，而有失者，盖百日之严，无一日之踈则无失，百日严而一日不严，则一日之失与百日不严同也，有甚节而终至于匮乏者，盖百事节而无一事之费，则不至于匮乏，百事节而一事不节，则一事之费，与百事不节同也，所谓百事者，自饮食衣服，屋宅园馆，舆马仆御，噐用玩好，盖非一端丰俭，随其财力，则不谓之费，不量财力而为之，或虽财力可办，而过于侈靡，近于不急，皆妄费也，年少主家事者，宜深知之。
中产之家，凡事不可不早，虑有男而为营生，教之生业，皆早虑也。至于养女亦当早为储蓄，衣衾妆奁之具，及至遣嫁，乃不费力，若置而不问，但称临时，此有何术，不过临时鬻田庐，及不防女子之羞见人也，至于家有者人而送终之具，不为素办，亦称临时，亦无他术，亦是临时鬻田庐，及不防，后事之不如仪也，今人有生一女，而种杉万根者，待女长则鬻杉，以为嫁资，此其女必不至失时也，有于少壮之年，置寿衣寿，噐寿茔者，此其人必不至三日五日无衣，无棺可敛，三年，五年无地可葬也，居官当如居家，必有頼借居家，当如居官，必有纲纪，士大夫之子弟，苟无世禄可守，无常产可依，而欲为仰事俯育之资，莫如为儒，其才质之羙能习进士业者，上可以取科第致富贵，次可以开门教授，以受束脩之，奉其不能习进士业者，上可以事笔札，代牋简之役，次可以习防读，为童防之师，如不能为儒，则医卜，星相，农圃商贾，伎术，凡可以养生而不至于辱先者，皆可为也，子弟之流荡，至于为乞丐盗窃，此最辱先之甚，然世之不能为儒者，乃不肯为医卜，星相，农圃商贾，伎术等事，而甘心为乞丐，盗窃者，深可诛也，凡强顔于贵人之前，而求其所谓应副折腰于富人之前而托名于假贷，游食于寺观而人指为穿云，子皆乞丐之流也。居官而掩蔽众目，盗财入己，居乡而欺凌愚弱，夺其所有，私贩官中所禁茶，盐，酒酤之属，皆窃盗之流也，世人有为之而不自愧者，何哉？
凡人生而无业，及有业而喜于安逸，不肯尽力者？家富则习为下流，家贫，则必为乞丐，凡人生而饮酒无算，食肉无度，好滛滥，习博奕者，家富则致于破荡，家贫，则必为盗窃。
人有患难不能济，困苦无所诉，贫乏不自存，而其人朴讷懐媿，不能自言于人者，吾虽无余，亦当随力周助，此人纵不能报，亦必知恩，若其人本非窘乏，而以作谒为业，挟谀佞之术，遍谒贵人，富人之门，过州，干州过县，干县有所得，则以为己能，无所得，则以为怨雠在今日，则无感恩之心，在他日则无报德之事，正可以不防，不顾待之，岂可割吾之不敢用，以资他之不当用。
居乡及在旅，不可轻受人之恩，方吾未达之时，受人之恩，常在吾懐每见其人，常懐敬畏而其人亦以有恩在我，常有德色，及吾荣达之后，遍报则有所不及，不报，则为亏义，故虽一饭一缣，亦不可轻受，前辈见人，仕宧而广求知己，戒之曰：受恩多则难以立朝，宜详味此，今人受人恩惠，多不记省，而有所惠于人，虽防物亦歴歴在心，古人言施人勿念，受施勿忘，诚为难事。
人有居贫困时，不为乡人所顾，及其荣达，则视乡人如仇雠，殊不知乡人不厚于我，我以为憾，我不厚于乡人，乡人他日亦独不记耶？但于平时薄我者，勿与之厚，亦不必致怨，若其平时不与吾相识，苟我可以济助之者，亦不可不为也。
圣人言以直报怨，最是中道可以通行，大抵以怨报怨，固不足道，而士大夫欲邀长厚之名者，或因宿雠，纵奸邪而不治，皆矫饰不近人情，圣人之所谓直者，其人贤不以雠而废之，其人不肖，不以雠而庇之，是非去取，各当其实，以此报怨，必不至逓相酬，复无已时也。
居乡不得已而后与人争又大，不得已而后与人讼，彼稍服其不然则已之，不必费用财物，交结胥吏，求以快意，穷治其雠，至于争讼财产，本无理而强求得理，官吏贪缪，或可如志，寜不有愧于神明，雠者不伏，更相诉讼，所费财物，十数倍于其所直，况遇贤明，有司安得以无理为有理耶？大抵人之所讼，互有短长，各言其长而掩其短，有司不明，则牵连不决，或决而不尽其情，胥吏得以受赇而弄法，蔽者之所以破家也。
官有贪暴，吏有横刻贤豪之人，不忍乡曲，众被其恶，故出力而讼之，然贪暴之官，必有所恃，或以其有亲党在要路，或以其为州郡所深喜，故常难动，揺横刻之吏亦有所恃，或以其为见任官之所喜，或以其结州曹吏之有素，故常无忌惮，及至人户有所诉，则官求势，要之书以请托，吏以官库之钱，而行赂毁去，簿书改易案牍，人户虽健讼，亦未便轻胜，兼论讼官吏之人，又只欲刼持官府，使之独畏己，初无为众除害之心，常见论诉，州县官吏之人，恃为官吏所畏，拖延税赋，不纳，人户有折变，已独不受，折变人户，有科敷，己独不伏，科敷睨立庭下，抗对长官端坐，司房为辱胥，軰冐占官产，不肯输租，欺凌善弱，强欲断治，请托公事，必欲以曲为直，或与胥吏，通同为奸，把持官员，使之听其所为，以残害乡民，凡如此之官吏，如此之奸民，假以岁月，纵免人，祸必自为，天所诛也。
士大夫相见往徃多言，某县民淳某县民顽，及询其所以然，乃谓见任官赃汚狼籍，乡民吞声饮气，而不敢言，则为淳乡人列其恶而诉之，州郡监司则为顽，此其得顽之名，岂不枉哉？今人多指奉化县为顽，问之，奉化人，则曰所讼之官，皆有入已赃，何谓奉化为顽，如黄岩等处，人言皆然，此正圣人所谓斯民也，三代之所以直道而行也，何顽之有？今具其所以为顽之目应纳税赋而不纳，及应供科配，而不供则为顽，若官中因事广科，从而隐目，其民户不肯供纳，则不为顽，官吏断事，出于至公，又合法意，乃任私忿，求以飜异则为顽，官吏受财，断直为曲，事有寃抑次第陈诉，则不为顽官员，清正断事，自己豪横之民无所行赂无所措谋，则与胥吏，表里撰合，言语妆防，事务妄兴，论诉则为顽，若官员与吏为徒，百般诡计，掩人耳目，受接贿赂，偷盗官钱，人户有能出力为众论诉，则不为顽。
县道有非理，横科及预借官物者，必相率而次第陈讼，盖两税自有常额，足以充上供用州县用役钱，亦有常额，足以供解发支雇，县官正已以率下，则民间无隐，负不输官，中无侵盗妄用，未敢以为有余，亦何不足之有！惟作县之人不自检，己吃者，着者日用者，般挈往来送遗结托，置造噐用储蓄囊箧，及其他百色之需，取给于守，分乡司为守，分乡司者，岂有将己财奉县官，不过就簿书之中，恣为欺弊，或揽人户税物而不纳，或将到库之钱而他用，或伪作过军，过客口券旁及修葺廨舎而公求支破，或阳为解发，而中途截拨，其弊百端，不可悉举，县官既素受其汚啖，往往知而不问，况又有懵然不晓，财赋之利病，及晓之者，又与之通同作弊，一年之间，虽至小邑，亏失数千缗，殆不觉也。于是有横科，预借之患，及有拖欠州郡之数，及将任满，请托闗节以求脱去，而州郡，遂将积欠，勒令后政补偿，夫前政以一年财赋，不足一年，支解为后政者，岂能以一年财赋补足，数年财赋，故于前政预借钱物，多不认理，或别设巧计隂夺民财以求备足，旧欠，其祸可胜言哉。
<子部,儒家类,袁氏世范>
钦定四库全书
袁氏世范卷下      宋 袁采 撰治家
人之治家，须令垣墙高厚，藩篱周宻壁门关坚牢，随损随修，如有水窦之类，亦须常设格子，务令新固，不可轻忽，虽窃盗之巧者，穴墙剪篱，穿壁决关，俄顷可办，比之颓墙，败篱腐壁，敝门以启，盗者有间矣，且免奴仆奔窜，及不肖子弟夜出之患，如外有窃盗，内有奔窜及子弟生事，纵官司为之受理，岂不重费财力。
居止，或在山谷村野僻静之地，须于周围要害去处置立庄屋，招诱丁多之人居之，或有火烛窃盗，可以即相救应。
凡夜犬吠，盗未必至，亦是盗来探试，不可以为他而不警，夜间遇物有声，亦不可以为鼠而不警。
屋之周围，须令有路，可以徃来夜间遣人十数遍，廵之善虑事者，居于城郭，无甚隙地，亦为夹墙，使逻者徃来其间若屋之内，则子弟及奴婢更迭廵警。
夜间觉有盗，便须直言，有盗徐起逐之，盗必且窜，不可乗暗撃之恐盗之急，以刀伤我，或误撃自家之人，若持烛见盗，撃之犹庶几，若获盗而已，受拘执，自当凖法无过殴伤。
多蓄之家，盗所觊觎，而其人又多置什物，喜扵矜耀，尤盗之所垂涎也，富厚之家，若多储钱谷，少置什物，少蓄金寳丝帛纵被盗，亦不多失，前辈有戒其家，自冬夏衣之外，藏帛以备不虞，不过百匹，此亦髙人之见岂可与世俗言。
刼盗有中夜炬火露，刄排门而入人家者，此尤不可不防，须扵诸处徃来路口委人为耳目，或有异常，则可以先知，仍预置便门，遇有警急，老防妇女，且从便门走避，又须子弟及仆者，平时常备器械，为御防之计，可敌则敌，不可敌则避，切不可令盗得我之人，执以为质，则邻保及捕盗之人不敢前。
刼盗虽小人之雄，亦自有识见，如富家平时不刻剥，又能乐施，又能种种方便，当兵火扰攘之际，犹得保全，至不忍焚毁其屋，凡盗所快意于焚掠，污辱者，多是积恶之人，富家各宜自省。
家居或有失物，不可不急防急，寻则人或投之僻处，可以复收，则无事矣。不急则转而外出，愈不可见，又不可妄猜疑人，猜疑之当，则人或自疑，恐生他虞，猜疑不当，则正窃者反自得意，况疑心一生，则所疑之人揣其行，坐辞色皆若窃物，而实未尝有所窃也，或己形扵言，或妄有所执治，而所失之物偶见，或正窃者方获则悔将何及！
居宅不可无邻家，虑有火烛，无人救应，宅之四围，虽无溪流，当为池井，虑有火烛，无水救应，又须平时抚恤隣里有恩义，有士大夫平时多以官势残虐，隣里一日为讐人刄其家，火其屋宅，隣里更相戒曰：若救火，火熄之后，非惟无功，彼更讼，我以为盗取他家财物，则狱讼未知了期，若不救火，不过杖一百而已，邻居甘受杖而坐视其大厦为灰烬，生生之具无遗，此其平时暴虐之效也。
火之所起，多从厨灶，盖厨屋多时不扫，则埃墨易得引火，或灶中有留火，而灶前有积薪接连，亦引火之端也，夜间最当廵视。
烘焙，物色过夜，多致遗火，人家房户，多有覆盖，宿火而以衣笼罩其上，皆能致火，须常戒约蚕家，屋宇低隘，于炙簇之际，不可不防火。
农家储积粪壤，多为茅屋，或投死灰于其间，须防内有余烬未灭，能致火烛，茅屋须常防火，大风须常防火，积油物，积石灰须常防火，此类甚多，切须询究。
富人有爱其小儿者，以金银珠寳之属饰其身，小人有贪者于僻静处壊其性命而取其物，虽闻于官，而寘于法，何益市邑，小儿非有壮夫携负，不可令游街巷，虑有诱略之人也。
人之家居，井必有榦，池必有栏，深溪急流之处，峭险髙危之地机关触动之物，必有禁防，不可令小儿狎而临之，脱有疎虞，归怨于人，何及。
亲賔相访，不可多虐，以酒或被酒夜卧，须令人照管，往时括苍有困客以酒，且虑其不告而去，扵是卧于空舍而钥，其门酒渇索浆不得，则取花瓶水饮之，次日启闗而客死矣，其家讼于官，郡守汪懐忠究其一时舍中所有之物，云有花瓶浸，旱莲花，试以旱莲花浸瓶中，取罪当死者，试之騐乃释之，又置水扵案而不掩，覆屋有伏，虵遗毒于水，客饮而死者，凡事不可不谨如此。
清晨早起昏晩早睡可以杜绝婢仆奸盗等事
司马温公居家杂仪，令、仆，子非有急修葺，不得入门中，妇女婢妾无故不得出中门，只令铃下小童通传，内外治家之法，此过半矣。
婢妾与主翁亲近，或多挟此私通，仆辈有子，则以主翁借口畜愚贱之裔，至破家者多矣，凡有婢妾，不可不谨，其始亦不可不防其终。
人有婢妾，不禁出入，至与外人私通，有姙不正其罪而遽逐去者，徃往有于主人身故之后，自言是主翁遗腹子以求归宗，旋致兴讼，世俗所冝警此免累后人，人有以正室妬忌，而于别宅置婢妾者，有供给娼女而绝其与人往来者，其关防，非不宻监守非不谨，然所委监守之人，得其犒遗反，与外人为耳目，以通往来，而主翁不知至，养其所生子为嗣者，又有妇人临蓐主翁不在，则弃其所生之女，而取他人之子为己子者，主翁从而收养，不知非其己子，庸俗愚暗，大抵类此。
妇女多妬，有正室者，少蓄婢妾，蓄婢妾者，多无正室，夫蓄婢妾者，内有子弟，外有仆，皆当关防，制以主母，犹有他事，况无所统辖，以一人之耳目临之，岂难欺蔽，防暮年尤非所宜，使有意外之事，当如之何？
夫蓄婢妾之家，有僻室而人所不到，有便门而可以通外，或溷厠与厨灶相近，而使膳夫掌庖，或夜饮在于内堂，而使仆子供役，其弊有不可防者，盖此曹深谋而主不之猜，此曹迭为耳目，而主又何由知觉。
夫置婢妾，教之歌舞，或使侑樽，以为賔客之欢，切不可蓄姿貌，黠慧过人者，虑有恶客，起觊觎之心，彼见美丽，心欲得之，逐兽则不见泰山，苟势可以临我，则无不至，緑珠之事，在古所鉴，近世亦多有之，不欲指言其名，士大夫之家，有夜间男女羣聚呼卢至于达旦，岂无托故而起者，试静思之。
人家有仆，当取其朴直谨愿，勤于任事，不必责其应对进退之快人意，人之子弟，不知温饱所自来者，不求自己德业之出众，而独欲仆者俏黠之出众，费财以养无用之人，固未甚害，生事为非，皆此辈导之也。
仆者而有市井，浮浪子弟之态，异巾美服，言语矫诈，不可蓄也，蓄仆之乆而骤然如此，闺阃之事，必有可疑，奴仆小人就役于人者，天资多愚，作事乖舛，背违不曽，有便当省力之处，如顿放什物，必以斜为正，如裁截物色，必以长为短，若此之类，殆非一端，又性多忘，嘱之以事，全不记忆，又性多执所见，不是自以为是，又性多狠，轻扵应对，不识分守，所以雇主于使令之际，常多叱咄，其为不改其言，愈辩雇主，愈不能平，于是棰楚加之，或失手而至，扵死亡者有矣，凡为家长者于使令之际，有不如意，当云小人天资之愚如此，宜寛以处之，多其教诲，省其嗔怒可也，如此，则仆者可以免罪，主者胸中亦大安乐，省事多矣，至于婢妾，其愚尤甚，妇人既多，褊急狠愎，暴忍残刻，又不知古今道理，其所以责备婢妾者，又非丈夫之比，为家长者冝扵平昔常以待奴仆之理喻之，其间必自有晓然者。
人之居家，凡有作为，及安顿什物，以至田园，仓库厨厠等事，皆自为之区处，然后三令五申，以责付奴仆，犹惧其遗忘，不如吾志，今有人一切不为之区处，凡事无大小，聼奴仆自为谋，不合己意，则怒骂鞭挞继之，彼愚人止能出力以奉吾令而已，岂能善谋，一一暗合吾意，若不知此，自见多事，且如工匠执役，必使一不执役者，为之区处，谓之都料匠，盖人凡有执为则，不暇他见，须令一不执为者旁观，而为之区处，则不烦扰而功増倍矣，婢仆有顽狠，全不中使令者，宜善遣之，不可留，留则生事主，或过扵殴伤，此辈或挟怨为恶，有不容言者，婢仆有奸盗及逃亡者，宜送之，扵官依法治之，不可私自鞭挞，亦恐有意外之事，或逃亡，非其本情，或所窃止于饮食微物，宜念其平日有劳，只略惩之，仍前留备，使令可也。
婢仆有小过，不可亲自鞭挞，盖一时怒气所激，鞭挞之数，必不记，徒且费力，婢仆未必知畏，惟徐徐责问，令他人执而挞之，视其过之轻重而定其数，虽不过怒，自然有威婢妾，亦自然畏惮矣，寿昌胡倅彦特之家子弟不得自打，仆妇女不得自打婢妾有过，则告之家长，家长为之行遣，妇女擅打婢妾，则挞子弟，此贤者之家法也。
婢仆有过，既已鞭挞，而呼唤使令，辞色如常，则无他事，盖小人受杖，方内懐怨而主人怒不知释，恐有轻生而自残者。
婢仆有无故而自经者，若其身温可救，不可解其缚，须急抱其身，令稍髙则所缢处必稍寛，仍更令一人，以指于其缢，处渐渐寛之觉其气渐往来，乃可解下，仍急令人吸其鼻，中使气相接，乃可以苏，或不晓此理，而先解其繋处其身，力重其缢，处愈急，只一嘘气，便不可救，此不可不预知也，如身已冷不可救，或救而不苏，当留本处，不可移动，呌集邻保以事闻官，仍令得力之人，日夜同与守视，恐有犬鼠之属，残其尸也，自刃不殊，宜以物掩其伤处，或已絶亦当如前说，人家有井于甃处，宜为缺级，令可以上下或有坠井，投井者，可以令人救应，或不及，亦当如前説溺水投水，而水深，不可援者，宜以竹篙及木板能浮之物投与之，溺者有所执，则身浮可以救应，或不及，亦当如前说，夜睡魔死，及卒死者亦不可移动，并当如前说。
婢仆无亲属而病者，当令出外，就邻家医治，仍经邻保，录其词说，却以闻官或有死亡，则无他虑，婢仆欲其出力办事，其所以御饥寒之具，爲家长者，不可不留意，衣须令其温食，须令其饱士大夫有云，蓄婢不厌多，教之纺绩，则足以衣其身，蓄仆不厌多，教之耕种，则足以饱其腹，大抵小民有力足以办衣食，而力无所施，则不能以自活，故求就役，扵人为富家者，能推恻隐之心，蓄养婢仆，乃以其力还养其身，其德至大矣，而此辈既得温饱，虽苦役之，亦甘心焉。
婢仆宿卧去处，皆为检，令冬时无风寒之患，以至牛马猪羊，猫狗鸡鸭之属，遇冬寒时，各为区处牢圈，栖息之处，此皆仁人之用心，备物我为一理也。
飞禽走兽之与人，形性虽殊，而喜聚恶散，贪生畏死，其情则与人同，故离羣则向人悲鸣，临庖则向人哀号为人者，既忍而不之顾，反怒，其鸣号者有矣，胡不反！已以思之，物之有望于人，犹人之有望于天也，物之鸣号，有诉于人，而人不之防，则人之处患难，死亡困苦之际，乃欲仰首呌号，求天之防耶？大抵人居病患不能支持之，时及处囹圄，不能脱去之时，未尝不反覆究省，平日所为某者为恶，某者为不是，其所以改悔自新者，指天誓日可表，至病患平宁及脱去罪戾，则不复记省，造罪作恶，无异往日，余前所言，若言于经歴患难之人，必以为然，犹恐痛定之后，不复记省，彼不知患难者，安知不以吾言为迂。
有子而不自乳，使他人乳之，前辈已言其非矣。况其间求乳母于未产之前者，使不举己子，而乳我子，有子方婴孩，使舍之而乳我子，其己子呱呱而泣，至扵饿死者，有因仕宧他处，逼勒牙家诱赚良人之妻，使舍其夫与子而乳我子，因挟以归家，使其一家离散，生前不复相见者，士夫逓相庇防，国家法令有不防禁，彼独不畏于天防。
以人之妻为婢，年满而送还其夫，以人之女为婢，年满而送还，其父母以他乡之人为婢，年满而送还其乡，此风俗最近厚者，浙东士大夫多行之，有不还其夫而擅嫁他人，有不还其父母而擅与嫁人，皆兴讼之端，况有不防，其离亲戚，去乡土役之，终身无夫，无子，死为无依之，岂不甚可怜哉！
蓄奴婢，惟本土人最善，盖或有病患，则可责其亲属为之扶持，或有非理自残，既有亲属，眀其事因公私，又有质证，或有婢妾无父子兄弟可依仆，无家可归，念其有劳，不可不养者，当令预经邻保，自言并陈于官，或预为之，择其配婢使之嫁，仆使之娶，皆可絶他日意外之患也。
雇婢仆须要牙保分眀牙保又不可令我家人为之也，买婢妾既已成契，不可不细，询其所自来，恐有良人子女为人所诱，畧果然则即告之官，不可以婢妾，还与引来之人，虑残其性命也。
买婢妾须问其应典卖，不应典卖，如不应典卖，则不可成契，或果穷乏，无所依倚，须令经官自陈，下保审防，方可成契，或其不能自陈，令引来之人，契中称说，少与雇钱，待其有亲人识认，即以与之也。
族人隣里亲戚，有狡狯子弟，防恃强凌人，损彼益此，富家多用之，以为爪牙，且得目前快意，此曹内既奸巧，外常柔顺，子弟责骂狎玩，常能容忍，为子弟者亦爱之，他日家长既没之后，诱子弟为非者，皆此等人也，大抵为家长者，必自老练，又其智略能驾驭此曹，故得其力，至扵子弟，须贤眀如其父兄，则可无虑，中材之人，鲜不为其鼔惑以致败家，唐史有言，妖禽孽狐，当昼则伏息自如，得夜乃为之祥。正谓此曹，若平昔延接，淳厚刚正之人，虽言语多拂人意，而子弟与之久处，则有身后之益，所谓快意之事，常有损拂意之事常有益，凡事皆然，宜广思之。
干人有管库者，须常谨其簿书，审其见存，干人有管谷米者，须严其簿书，谨其管籥，兼择谨畏之人，使之防守，干人有贷财本兴贩者，须择其淳厚，爱惜家累，方可付托，盖中产之家，日费之计，犹难支吾，况受佣扵人，其饥寒之计，岂能周足？中人之性，目见可欲，其心必乱，况下愚之人，见酒食声色之美，安得不动其心，向来财不满其意，而充其欲，故内则与骨月同饥寒，外则视所见如不见，今其财物盈溢于目前，若日日严谨，此心姑主者，事势稍寛，则亦何惮而不为，其始也，移用甚微，其心以为可偿，犹未经虑乆而主不之觉，则日増焉月益焉，积而至扵，一岁移用已多，其心虽惴惴，无可奈何？则求以掩覆，至二年，三年侵欺，已大彰露，不可掩覆，主人欲峻治之，已近噬脐，故凡委托干人所冝警此。
国家以农为重，盖以衣食之源在此，然人家耕种，出于佃人之力，可不以佃人为重，遇其有生育婚嫁，营造死亡，当厚赒之，耕耘之际，有所假贷，少收其息，水旱之年，察其所亏，早为除减，不可有非理之需，不可有非时之役，不可令子弟及干人私有所扰，不可因其讐者告语増其嵗入之租不可强，其称贷使厚，供息不可见，其自有田园，辄起贪图之意，视之爱之，不啻如骨肉，则我衣食之源，悉借其力，俯仰可以无愧怍矣。
佃仆妇女等有于人家妇女，小儿处称，莫令家长知，而欲重息以生借钱谷，及欲借质物以济急者，皆是有心脱漏，必无还意，而妇女小儿，不令家长知，则不敢取索，终为所负，为家长者冝常以此喻其家。
尼姑道婆媒婆，牙婆及妇人以买卖，针灸为名者，皆不可令入人家，凡脱漏妇女财物及引诱妇女为不美之事，皆此曹也。
池塘，陂湖河埭，蓄水以溉田者，须于每年冬月水涸之际，浚之使深，筑之使固，遇天时亢旱，虽不至于大稔，亦不至于全损，今人往往于亢旱之际，常思修治，至收刈之后，则忘之矣，谚所谓三月思种桑，六月，思筑塘，盖伤人之无逺虑如此。
池塘，陂湖河埭，有众享其溉田之利者，田多之家，当相与率倡，令田主出食，佃人出力，遇冬时修筑，令多蓄水，及用水之际逺近髙下分水必均，非止利己，又且利人，其利岂不溥哉？今人当修筑之际，靳出食力，及用水之际，奋臂交争，有以耡耰相殴，至死者，纵不死亦至，坐狱被刑，岂不可伤！然至此者，皆田主悭吝之罪也。
桑，果、竹，木之属，春时种植，甚非难事，十年，二十年之间，即享其利，今人往往扵荒山闲地，任其弃废，至扵兄弟析产，或因一根荄之微，忿争失欢，比隣山地偶有竹木，在两界之间，则兴讼连年，宁不思使向来天不产此，则将何所争？若以争讼所费，庸工植木，则一二十年间，所谓材木不可胜用也；其间有果木逼扵邻家，实利有及扵童稚，则怒而伐去之者，尤无所见也。
人有小儿，须常戒约，莫令与邻里损折果木之属，人养牛羊，须常防守，莫令与邻里踏践山地六种之属，人养鸡鸭，须常照管，莫令与邻里损啄菜茹六种之属，有产业之家，又须各自勤谨坟墓，山林欲藂，绿长茂防，映须髙其墙围令人不得逾越，园圃种植菜茹六种及有时果去处，严其篱围，不通人往来，则亦不致临时责怪他人也。
人有田园山地界，至不可不分，眀异居分析之，初置产制买之际，尤不可不仔细，人之争讼，多由此始，且如田畆，有因地势不平，分一邱为两邱者，有欲便顺并两邱，为一邱者，有以屋基山地为田，又有以田为屋基园地者，有改移街路，水圳者，官中虽有经界图籍壊烂不存者多矣，况又从而改易，不经官司，邻保騐证岂不大启争端，人之田畆，有在上邱者，若常修田畔，莫令倾倒，人之屋基园地，若及时筑叠垣墙，才损即修，人之山林，若分眀挑掘沟堑，才损即修，有何争讼？惟其卤莽倾倒，修治失时，屋基园地止用篱园，年深壊烂因而侵占山林，或用分水犹可辩，眀间有以木以石，以坎为界，年深不存，及以坑为界，而外又有一坑相似者，未尝不启纷纷不决之讼也，至于分析止凭，书典买，止慿契书，或有卤莽，记载不明，公私皆不能决，可不戒哉！间有典买山地，幸其界至有疑，故令元契称说不明，因而包占者，此小人之用心，遇明有司，自正其罪矣。
分析之家，置造书，有各人止録已分，所得田产者，有一本互见他分者，止録已分，多是内有私曲，不欲显暴，故常多争讼，若互见他分，厚薄肥瘠，可以毕见，在官在私易为折断，此外或有宣劳于众，众分弃与田产，或有一分独薄，众分弃与田产，或有因妻财因仕，宧置到来歴明白，或有因营运置到而众不愿分者，并宜于，书后开具，仍须断约不在，开具之数则为漏，虽分析，后许应分人别求均分，可以杜絶隐瞒之弊，不至连年，争讼不决。
人有求避役者，虽私分财产甚均，而书砧基，则妆在一分之内，令一人认役，其他物力低小，不须充应，而其子孙有欲执书契而掩有之者，遂兴诉讼，官司欲断，从实则于文有碍，欲以文为断，而情则不然，此皆俗曹初无逺见规避于目前，而贻争于身后，可不鉴此。
人有已分财产，而欲避免差役，则冒同宗有官之人，为一戸籍者，皆他日争讼之端由也。
县道贪汚，遇有析户印，则厚有所需，人户惮于所费，皆匿而不印，私自割析，经年既深，贫富不同，恩义顿疎，或至争讼，一以为已分，失去书，一以为分财，未尽未立，书官中，从文则碍情从，情则碍文，故多久而不决之患，凡析户之家，宜即书，以杜后患。
人户交易，当先凴牙家索取书，砧基指出邱，叚围号就问，现佃人有无界至交加，典卖重叠，次问其所亲，有无应分人出外未回，及在卑防未经分析，或系弃产，必问其初应与不应，受弃或寡妇，卑子执凭交易，必问其初，曽与不曽，与勘防如系转典卖，则必问其元契，己未，投印有无，诸般违碍，方可立契，如有寡妇防子应押契人，必令人亲见其押字，如价贯年月，四至畆角，必即书塡应债负，货物不可用，必支见钱，取钱必有处，所担钱人，必有姓名，已成契后，必即投印，虑有交易在后，而投印在前者已印契，后必即离业，虑有交易在后，而管业在前者已离业，后必即割税，虑因循不割，税而为人告论，以致拘没者。
官中条令，惟交易一事，最为详备，盖欲以杜争端也，而人户不悉，乃至违法交易，及不印契不离业，不割税以致重叠，交易词讼，连年不决者，岂非人戸自速其辜哉！凡邻近利害，欲得之产冝稍増其价不可恃其有亲，有邻及以典至卖及无人敢买，而扼损其价，万一他人买之，则悔且无及，而争讼由之以兴也。
凡田产有交关违条者，虽其价亷不可与之交易，他时事发到官，则所费或十倍，然富人多要买此产，自谓将来钱，与人打官司，此其癖不可救，然自遗患，与患及子孙者甚多。
凡交易，必须项项合条，即无后患，不可凭恃，人情契宻不为之防，或有失欢，则皆成争端，如交易取钱，未尽及赎产不曽，取契之类，宜即理防去着，或即闻官以絶将来词诉，切戒切戒。
贫富无定势，田宅无定主，有钱则买，无钱则卖，买产之家，当知此理，不可苦害卖产之人，盖人之卖产，或以缺食，或以负债，或以疾病死亡，婚嫁争讼，已有百千之费，则鬻百千之产，若买产之家即还其直，虽转手无留，且可以了其出产，欲用之，一事而为富，不仁之人，知其欲用之急，则阳距而隂钩之以重扼其价，既成契，则姑还其直之什一二，约以数日而尽偿，至数日而问焉，则辞以未办，又屡问之，或以数缗授之，或以米谷及他物髙估而补偿之，出产之家，必大窘乏，所得零防，随即耗散，向之所拟以办某事者，不复办矣。而往还取索夫力之费，又居其中，彼富者方自窃喜，以为善谋，不知天道好还，有及其身而获报者，有不在其身而在其子孙者，冨家多不之悟，岂不迷哉！
假贷钱谷，责令还息，正是贫富相资，不可阙者，汉时有钱一千贯者，比千户侯，谓其一嵗可得息钱二百千，比之今时，未及二分，今若以中制论之，质库月息，自二分至四分，贷钱月息，自三分至五分，贷谷以一熟，论自三分至五分取之，亦不为虐，还者亦可无词，而典质之家，至有月息什而取一者，江西有借钱，约一年偿还，而作合子立约者，【谓借一贯文，约还两贯文，】衢之开化，借一秤，禾而取两秤，浙西上户，借一石米，而收一石八斗，皆不仁之甚，然父祖以是而取扵人子孙，亦复以是而偿于人，所谓天道好还，于此可见。
兼并之家，见有产之家子弟昏愚不肖，及有缓急，多是将钱强以借与，或始借之时，设酒食以媚恱其意，或既借之后，歴数年不索取，待其息多，又设酒食，招诱使之结，转并息为本，别更生息，又诱勒其将田产折还，法禁虽严，多是幸免，惟天网不漏，谚云：富儿更替做，盖谓迭相酬报也。
有轻于举债者，不可借与，必是无借之人已懐负頼之意，凡借人钱谷，少则易偿，多则易负，故借谷至百石，借钱至百贯，虽力可还，亦不肯还，宁以所还之资，为争讼之费者多矣。
凡人之敢于举债者，必谓他日之寛余可以偿也。不知今日之无寛余，他日何为而有寛余，譬如百里之路，分为两日行，则两日可办，若欲以今日之路，使明日并行，虽劳苦而不可至，凡无逺识之人求目前寛余而那积在后者，无不破家也，切宜监此。
凡有家产，必有税赋，须是先截留输纳之资，临时为官中所廹则举债认息，或托揽户兊纳而高价筭还，是皆可以耗家，大抵曰贫，曰：俭自是贤徳又是美称，切不可以此为愧，若能如此，则无破家之患矣。
纳税，虽有省限，须先纳为安，如纳苗米，若不趂晴，早纳必欲拖后，或值雨雪连日，将如之何？然州郡多有不体量民事，如纳秋米，初时既要干，圎加量又重，后来纵纳湿恶，加量又轻，又后来则折为低价，如纳税绢，初时必欲至厚实者，后来见纳数之，少则放行轻疎，又后来则折为低价，人户及揽子多是较量，前后轻重，不肯抢先送纳，致被县道追扰，惟乡曲贤者，自求省事，不以毫末之较，遂愆期也。
乡人有紏率钱物以造桥，修路及打造渡航者，宜随力助之，不可谓舍财不见获福而不为，且如道路既成，吾之晨出暮归，仆马无疎，虞及乗舆马过桥渡而不至，惴栗者，皆所获之福也。
人之经营财利，偶获厚息，以致富盛者，必其命运亨通，造物者隂赐致此其间，有见他人获息之多，致富之速，则欲以人事，强夺天理，如贩米而加以水卖盐，而杂以灰，卖漆而和以油卖药，而易以他物，如此等类，不胜其多，目下多得赢余，其心便自欣然，而不知造物者，随即以他事取去，终于贫乏，况又因假壊真以亏本者多矣，所谓人不胜天，大抵转贩经营，须是先存心地，凡物货必真，必须敬惜，如欲以此奉神明，又须不敢贪求厚利，任天理如何？虽目下所得之薄，必无后患，至于买扑坊，塲之人尤当如此，造酒必极醇厚精洁，则私酤之家，自然难售，其间或有私醖，必审止絶之术，不欲挟此打破人家，朝夕存念，止欲趂办官课，飬育孥累，不可妄求厚积，及计防司案拖頼官钱，若命运亨通，则自能富厚，不然，亦不致破荡，请以应开坊之人观之。
起造屋宇，最人家至难事，年齿长壮，世事谙歴于起造一事，犹多不悉，况未更事，其不因此破家者几希，盖起造之时，必先与匠者谋，匠者惟恐主人惮费而不为，则必小其规模，节其费用，主人以为力可以办，锐意为之，匠者则渐増广其规模，至数倍其费，而屋犹未及半，主人势不可辍，则举债鬻产，匠者方喜兴作之未艾，工镪之益増余尝劝人起造屋宇，须十数年经营，以渐为之，则屋成而家富自若，盖先议基址，或平高就下，或増卑为髙或筑墙穿池，逐年渐为之，期以十数年而后成，次议规模之髙广材木之若干，细至椽桷，篱壁竹木之属，必籍其数，逐年买取随即斵削，期以十数年而毕备，次议瓦石之多少，皆预以余力积渐而储之，虽僦雇之费，亦不取办于仓卒，故屋成而家富自若也。
后序
近世老师宿儒多以其言集为语録示学者，盖欲以所自得者，与天下共之也，然皆议论精微，学者所造未至，虽勤诵深思，犹不开悟，况中人以下乎？至于小说诗话之，流特贤于己，非有裨于名教，亦有作为家训戒示子孙，或不该详，焉未广，采朴鄙，好论世俗事，而性多忘，人有能诵其前言而已，或不记忆，续以所言私笔之久而成编，假而録之者颇多，不能徧，应乃锓木以，昔子思论中庸之道，其始也夫妇之愚，皆可与知夫妇之不肖，皆可能行，极其至妙，则虽圣人亦不能知不能行，而察乎天地，今若以察乎天地者而语诸人，前辈之语，録固已连篇累牍，姑以夫妇之所与知，能行者，语诸世俗，使田夫野老，幽闺妇女，皆晓然于心目间人，或好恶不同，互是迭非，必有一二契其心者，庻几息争省刑，俗还醇厚，圣人复起，不吾废也。初，余目是书为俗训，府判同舎刘公更曰世范，似过其实，三请易之，不聼，终当从其旧云，淳熙，己亥，上元三衢梧坡，袁采书于乐清琴堂。