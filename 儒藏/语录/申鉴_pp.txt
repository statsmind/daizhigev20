钦定四库全书     子部一
申鉴         儒家
提要
【臣】等，谨案申鉴五卷汉荀悦撰悦，字仲豫，颍川颍隂人淑之孙，爽之兄子也，献帝时官秘书监，侍中，后汉书本传称悦侍讲禁中，见政移曹氏，志在献替，而谋无所用，乃作申鉴五篇，其所论辨，通见政体，既成，奏上，帝览而善之，其书见于隋，经籍志唐艺文志者皆五卷，卷各一篇，一曰政体，二曰时事，皆制治大要及时所当行之务，三曰俗嫌，皆破禨祥，防纬之説四曰襍言上，五曰襍，言下则皆泛论义理，颇似扬雄，法言后汉书取其政体，篇为政之方，一章时事，篇正尚主之制，复内外注记二章，载入传中，又称悦别有崇徳正论及诸论数十篇，今并不传，惟汉纪及此书尚行于世，汉纪文约事详，足称良史，而此书剖析事理，尤为深切着明，盖由其原本儒术，故所言皆极醇正于治道，深有禆益焉，明正徳中吴县黄省，曽复为之注，凡万四千余言，引据博洽，多得悦防，其于后汉书所引间有同异者，亦并列其文于句下，以便考订，然如政体，篇真实而已，句今本后汉书实作定不肃而治句，今本后汉书治作成而省，曾均未之及，则亦不免于偶，疎也，乾隆四十二年十月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】陆 费 墀
钦定四库全书
申鉴卷一        汉 荀悦 撰
政体第一
夫道之本，仁义而已矣，五典以经之羣籍以纬之，咏之歌之，之舞之前，鉴既明，后复申之，故古之圣王，其于仁义也，申重而已，笃序无疆，谓之申鉴，圣汉统天，惟宗时亮，其功格宇宙，粤有虎臣乱政，【虎臣，汉兴辅弼之臣，所与共成天功者乱治也，治乱谓之乱，犹治污，谓之污也，书泰誓曰：予有乱臣十人，】时亦惟荒圮，湮【治荒，曰荒】，兹洪轨仪，监于三代之典，王允迪厥徳【迪蹈也，】功业有尚，天道在尔，惟帝茂止，【古茂□通用勉也，】陟降肤止，万国康止，允出兹，斯行逺矣立天之道曰隂与阳立地之道，曰柔与刚；立人之道，曰仁与义，【此引易系辞文以见人道，惟在仁义，为政者当申重之也】隂阳以统其精气，【所谓在天成象，】刚柔以品其羣形，【所谓在地成形，】仁义以经其事业，是为道也，【此三才之道，所以立也；】故凢政之大经法教而已矣，教者，阳之化也，【教者徳礼之谓】法者隂之符也【法者，政刑之谓】，仁也者，慈此者也，义也者，宜此者也；礼也者，履此者也；信也者，守此者也，智也者，知此者也，是故好恶以章之，喜怒以涖之，哀乐以恤之，若乃二端不愆，【二端者，教与法也，】五徳不离【五徳者仁义礼智信也，】六节不悖，【六节者，好恶喜怒哀乐也，】则三才允序五事，交备【洪范，次二曰，敬用五事，一曰貌，二曰言，三曰视，四曰听，五曰思恭，从明聪睿，所谓交备也，】百工，惟厘庶绩咸熈，【尧典曰：允厘百工，庶绩咸熈，注曰：工官厘治，庶众绩功，咸皆熈广也，】天作道，皇作极【，洪范，次五曰建用皇极，又曰：惟皇作极，极，中也，】臣作辅，民作基，【辅助也，弼也，基址也，谓臣工协棐，民心巩固也，】惟先喆，【古哲喆通用，賔戏曰：圣喆之治，】王之政，一曰承天，二曰正身，三曰任贤，四曰恤民，五曰明制，六曰立业承天，惟允正身，惟常任贤，惟固恤民，惟勤明制，惟典立业，惟敦是谓政体也。致治【，按汉书，作政字】之术，先屏四患，乃崇五政，一曰伪，二曰私，三曰放，四曰奢伪乱俗，私坏法，放越轨，奢败制，四者不除，则政末由行矣，【按汉书矣，下有夫字，】俗乱则道荒，虽天地不得保其性矣，【所谓天生蒸民，其命匪谌，靡不有初，鲜克有终者也，】法壊则世倾虽人主不得守其度矣，轨越则礼亡，虽圣人不得全其道矣，制败则欲肆，虽四表不能充其求矣，是谓四患，【此伪私放奢，所以为患，而当先屛也，按当时如董卓，鸣钟鼔如洛以逐君侧之恶为名而实有异志，后则劫帝长安，欲事成，雄据天下，伪莫有甚焉者？卓以严刑胁众，睚眦之隙必报，故当时法令苛刻，爱憎滛刑，更相被诬，寃死私莫有甚焉者？卓至西京，乘青盖金华车，画两轓，放莫有甚焉者？卓筑郿坞髙与长安城埒，积谷为三十年储，珠玉锦绮竒玩杂物皆山，崇阜积奢，莫有甚马者，继而傕，汜擅政，曹操柄国，率由一轨，海内成风，故悦以为言，】兴农桑以养其生，【按汉书，作性字】，审好恶以正其俗，宣文教以章其化，立武备以秉其威，明赏罚以统其法，是谓五政，民不畏死，不可惧以罪，【老子曰：民不畏死，柰何以死愳之】，民不乐生，不可观【，按汉书，作劝字】以善，虽使卨布五教，咎繇作士，政不行焉，【无死之畏法，何由施无生之乐，教何由立】？故在上者先丰民财以定其志，帝耕籍田，后桑蚕宫【，月令，孟春之月，乃择元辰，天子亲载耒耜，棤之于参保介之御间，帅三公，九卿，诸侯，大夫，躬耕帝籍，天子三推，三公五推，卿诸侯九推，又季春之日，后妃斋戒，亲东乡躬桑，祭义曰：天子为籍千畆，冕而朱纮，躬秉耒，诸侯为籍，百畆冕而青，纮躬秉耒，以事天地，山川，社稷先古，以为醴酪齐盛，于是取之，敬之至也，又古者天子诸侯必有公桑蚕室，近川而为之，筑宫仞有三尺，棘墙而外闭之，及大昕之朝，君皮弁素积，卜三宫之夫人，世妇之吉者，使入蚕室，奉种浴于川，桑于公桑，风戾以食之，至汉文帝常诏开籍田，而汉制皇后亦帅公卿诸侯夫人蚕，此所谓兴农桑也，】国无逰民野无荒业，财不虚【，按汉书，作贾字】，用力不妄加，以周民事，是谓养生【，此政之当崇者一也，】君子之所以动天地，应神明，正万物而成王治【，按汉书作化字，】者必本乎真实而已，故在上者审则仪道，以定好恶，【按汉书作审定，好丑焉，】善恶要于【一作乎？】功罪，毁誉效于凖验，聴言责事，举名察实，【功罪凖验事实之谓也。】无或诈伪，以荡众心，故事无不覈，物无不切，【按汉书作功字，】善无不显【功，得其迹也，】恶无不彰，【罪，得其情也，】俗无奸怪，民无淫风，【滛过无节也；伊训曰：敢有殉于货色，恒于逰畋时谓淫风】百姓，上下睹利害之存乎已也，故肃恭其心，慎脩其行，内不忒【，按汉书作回字】惑，外无异望，虑其睹去，徼幸无罪过，不忧惧，请谒无所聴【，一作行】，财赂无所用，则民志平矣，是谓正俗【，此政之当崇者二也；】，君子以情用小人，以刑用【，俗本误作形，】荣辱者，赏罚之精华也，故礼教荣辱，以加君子，化其情也；桎梏鞭朴以加小人治【，汉书作化，】其刑也，【在手曰梏，在足曰桎，重者鞭以治之，轻者朴以挞之，朴榎楚也，周礼，掌囚凡囚者，上罪梏拲而桎，中罪桎梏，下罪梏条，狼氏誓大夫曰：敢不□鞭五百，虞典曰：鞭作官刑，朴作教刑，】君子不犯辱，况于刑乎？【刑不能以逮君子，】小人不忌刑，况于辱乎！【辱不足以治小人】，若夫中人之伦，则刑礼兼焉，教化之废，推中人而坠于小人之域，教化之行，引中人而纳于君子之涂，【涂路也。】，是谓章化【，此政之当崇者二也；】小人之情，缓则骄，骄则恣，恣则急急则怨，怨则畔，危则谋乱，安则思欲，非威强无以惩之，故在上者必有武备以戒不虞，【易曰：君子以除戎器，戒不虞，】以遏冦虐，【诗民劳曰：式遏冦虐，俗本误作虞，】安居，则寄之内政，【国语，桓公曰：国安矣，吾欲从事于诸侯，其可乎？管子对曰：未可，君若正卒伍，修甲兵，则大国亦将正卒伍，修甲兵，则难以速得志矣，君有攻伐之器，小国诸侯有守御之备，则难以速得志矣，君欲速得志于天下，诸侯则事可以隐令，可以寄政，桓公曰：为之若何？管子曰：作内政而寄军令焉，韦昭解曰：内政国政也，因治政以寄军令，若有征伐，隣国不知也，】有事则用之军旅，是谓秉威，【此政之当崇者四也。】赏罚，政之柄也，明赏必罚，审信慎令，赏以劝善，罚以惩恶，人主不妄赏，非徒爱其财也，赏妄行则善不劝矣；不妄罚，非徒慎其刑也，罚妄行，则恶不惩矣，赏不劝谓之止善，【赏及淫人，则善无所劝，而为善者止矣，】罚不惩，谓之纵恶，【罚及吉人，则恶无所惩而为恶者纵矣，】在上者能不止下为善，不纵下为恶，则国治矣；【按汉书，作国法立矣，】是谓统法【，此政之当崇者五也。】四患既蠲，五政既【，汉书作又】立，行之以诚，守之以固，简而不怠，踈而不失【，老子曰：天网恢恢，踈而不失】，无为为之使，自施之无事，事之，使自交之【，老子曰：为无为事，无事】不肃而治【，按汉书，此下有不严而化一句，】埀拱揖逊，【汉书作让】，而海内平矣，是谓为政之方也。
惟【缺】六，则以立道经，一曰中，二曰和，三曰正四曰，公五曰诚，六曰通，以天道作中，以地道作，和以仁德，作正以事物作公，以身极作，诚以变数作通，【易传曰：通其变，又曰：变则通】，是谓道实。
惟恤十难以任贤能，【周礼注贤，谓有徳行者能谓有道艺者】，一曰不知，二曰不进，【有知而不能进者】，三曰不任，【有进而不能任者】，四曰不终，【有任而不能终者，】五曰：以小怨弃大徳，六曰：以小过黜大功，七曰：以小失掩大美，八曰以奸讦伤忠正九曰：以邪说乱正度，十曰以防嫉废，贤能【贤能，所以不进，不任不终者，不过以小怨小过，小失奸，讦邪説防嫉数端，妨之而已，故歴言之以足十难】，是谓十难十难不除，则贤臣不用，用臣不贤，则国非其国也。
惟察九风以定国常，一曰治，二曰衰，三曰弱，四曰乖，五曰乱，六曰荒，七曰叛，八曰危，九曰亡君臣，亲而有礼，百僚，【僚官也，书臯陶谟曰：百僚师师，】和而不同，让而不争，勤而不怨，无事，惟职是司，【皆言：百僚】此治国之风也，【如唐，虞，三代盛时，所谓治国之风，】礼俗不一，【教化不洽，不能大同】，位职不重，小臣防嫉，庶人作议，【论语曰：天下有道，则庶人不议】此衰，国之风也，君好让【一作嫌，】臣好逸士，好逰民好流【，万民离散，不安其居，如水之流也。】此弱国之风也，君臣争明，朝廷争功，士大夫争名，庶人争利，此乖国之风也，上多欲下多端，法不定，政多门，【不统于一】，此乱国之风也，以侈为博，以伉为髙以滥为通遵礼，谓之劬守法，谓之固【，以遵礼者为劳苦，以守法者为执滞，】此荒国之风也，以苛为密，【苛谓法令烦细】，以利为公，以割下为能以附上为忠，此叛国之风也，上下相疏，内外相防，【互相欺蔽，】小臣争宠，大臣争权，【当时如进让相谋汜，傕相鬬之类也，】此危国之风也，上不访下不谏，【君无咨询，臣无纳忠，】妇吉用【，政由房闼，】私政行，此亡国之风也，故上必察乎国风也。
惟慎庶狱，以昭人情，天地之大德曰生，【易繋辞文】万物之大极，曰死，【洪范六极，一曰凶短折，】死者不可以生刑者，不可以复【，汉文帝十三年，齐大仓令淳于公有罪当刑，其少女缇萦上书，谓死者不可复生，刑者不可复属，虽欲改过自新，其道无繇也。】，故先王之刑也，官师以成之，【周礼乡士，遂士县，士方士各职聴于朝，司冦聴之防其狱，其讼于朝，羣士司刑皆在，各丽其法，以议狱讼，狱讼成，士师受中，所谓官师以成之也，】棘，槐以断之，【周礼，朝士掌建邦外朝之法，左九棘，孤卿大夫位焉，羣士在其后，右九棘，公，侯，伯、子，男位焉，羣吏在其后，面三槐，三公位焉，州长众庶在其后，左嘉石，平罢民焉，右肺石，达穷民焉，又王制曰：成狱辞，史以狱成告于正，正聴之正，以狱成，告于大司冦。大司冦聴之棘木之下，大司冦以狱之成告于王，王命三公参聴之，三公以狱之成告于王，王三宥，然后制刑，所谓棘槐以断之也，】情讯以寛之，【周礼司刺掌三刺，三宥，三赦之法，以賛司冦聴狱讼，一刺曰讯羣臣，再刺曰讯羣吏，三刺曰讯万民，一宥曰不识，再宥曰过失，三宥曰遗忘，一赦曰防弱，再赦曰老耄，三赦曰惷愚，以此三法者，求民情，断民中而施上服下服之罪，然后刑杀所谓情，讯以寛之也，】朝市以共之，【周礼掌囚及刑杀告刑于王拲，而适朝士，加明梏以适市，而刑杀之，所谓朝市以共之也，】矜哀以恤之，刑斯断乐不举，【施刑之日，则弛县】，慎之至也。刑哉！刑哉！其慎矣夫！
惟稽五赦，以绥民中，一曰原心，【心可矜也，】二曰明徳【徳可释也】，三曰劝功，【功可凖也，】四曰褒化，【化所关也，】五曰权计，【权时之宜，非常典也。】凡先王之攸赦，必是族也，非是族焉，刑兹无赦，【族类也，即祭法非此族也，不在祀典之族】。
天子有四时，朝以听政，昼以访问，夕以脩令，夜以安身【本，公孙侨告，叔向之言，杜氏曰：聴政聴国政也，访问问可否也，脩令念所施也，】上有师傅，【成王作周官立，太师，太傅，太保，兹惟三公，论道经邦，爕理隂阳官不必备，惟其人，少师，少傅，少保，曰三孤，贰公化，寅亮天地，弼予一人，班固曰：三公，盖参天子坐而议政，无不总统，故不以一职为官名，又立三少为之副，】下有诤臣，大有【，按有当作则字，】讲业，小则咨询，不拒直辞，不耻下问，公私不愆，外内不二，是谓有交，【易曰：上下交而其志同也，】。
问：明于治者，其统近【，俗本误作迫，】万物之本在身，天下之本，在家治乱之本，在左右内正立而四表定矣，【身脩家齐，而左右防非正人，则内正立矣，四表四外，犹言四方也，四方定则国治，天下平矣，】。
问：通于道者，其守约【，孟子曰：守约而施博者，善道也，】有一言而可常行者，恕也，【论语子贡问一言而可以终身行之者乎？子曰：其恕乎！】有一行而可常履者，正也，恕者仁之术也。【，孟子曰：强恕而行，求仁莫近焉，】正者，义之要也。至哉！此谓道根，万化存焉尔，【仁义而天下之理得矣，】是谓不思而得，不为而成，执之胷心之间而功覆天下也，【守约施博】，自天子达于庶人，好恶哀乐，其脩一也，丰约劳佚，各有其制，【言上下情无不同，其贵丰而逸，贱约而劳者，分殊尔，】上足以备礼，下足以备乐，夫是谓大道，天下国家，一体也，君为元首，臣为股肱，【书曰：元首明哉，股肱良哉，】民为手足【，元首股肱，手足为一体，】下有忧民，则上不尽乐，下有饥民，则上不备膳，下有寒民，则上不具服，徒跣而垂旒，非礼也，【下民忧，而上尽乐，下民饥，而上备膳下民，寒而上具服，所谓徒跣而垂旒】，故足寒伤心，民寒伤国。
问君以至美之道，道民民以至美之物，养君【美，道五典之类，美物，五谷之类，】君降其惠，民升其功，此无徃不复相报之义也。故太平备物，非极欲也，物损礼阙，【年凶，礼】非谦，约也其数云耳。
问：人主有公赋无私，求有公用无私费，有公役无私，使有公赐无私，惠有公怒，无私怨私求，则下烦而无度，是谓伤清，私费【费，出无经】，则官耗【，府库空虚，】而无限，是谓伤制，私使则民挠扰而无节，是谓伤义，【义谓使民之义，】私则下虗望而无凖，是谓伤正【，正谓赐予之正，】私怨，则下疑惧而不安，是谓伤德。
问善治民者治其性也，或曰冶金而流去火，则刚激水而升，舍之则降，恶【平声，】乎治，曰：不去其火，则常流激而不止，则常升【，金流水升喻民治也，】故大冶之炉可使无刚，【説文曰冶消也。又炉铸谓之冶，尸子曰：蚩尤造九冶，又铸匠谓冶】踊，水之机可使无降，【庄子，子贡谓汉隂丈人曰有械于此，一日浸百畦，用力甚寡而见功多，夫子不欲乎？为圃者，仰而视之曰：柰何？曰：凿木为机，后重前轻，挈水若抽，数如沃汤，其名曰橰悦，所谓机，盖是类也，】善立教者若兹，则终身治矣，故凡器可使与顔冉同趋【，凡常也，善立教者，愚可使贤】投百金于前，白刃加其身，虽巨跖，弗敢掇也，【利在前，刑在后，则畏而止矣，巨跖庄子栁下季之弟，名曰盗跖，从卒九千人，横行天下，侵暴诸侯，穴室枢户，驱人牛马，取人妇女，】善立法者若兹，则终身不掇矣，故跖可使与伯夷同功，【善立法者，贪可使亷】问民由水也，济大川者，太上乘舟，其次泅【泅，浮行水上也。】泅者劳而危，乘舟者逸，而安虗入水【既不乘舟，又不能泅，所谓虚入水也，】则必溺矣；以知能治民者，泅也，以道德治民者，舟也，纵民之情谓之乱，絶民之情谓之荒，【上无道徳次无智能，所谓乱与荒也，】曰：然则如之何？曰：为之限，使勿越也，【不纵不絶为之界限，使不得逾分，】为之地，亦勿越，故水可使不滥，不可使无流，【犹民可使不越，不可使无情欲也，】善禁者，先禁其身而后人不善禁者，先禁人而后身，善禁之，至于不禁，【上既正，则民不禁，自正】令亦如之，若乃肆情于身，而绳欲于众，行诈于官，而矜实于民，求已之所有余，夺下之所不足，舍已之所易责，人之所难，怨之本也；【，凡此皆所谓先禁人而后身者，不惟不能禁人，而民怨集矣，】谓理之源，斯絶矣，【先禁其身者，理之源也。】自上御下犹夫钓者焉，隠于手【按手下当有而字。】应于钩，则可以得鱼，自近御逺犹夫御马焉，和于手而调于衔，【马口勒也，】则可以使马，故至道之要，不于身非道也，睹孺子之驱鸡也，而见御民之方，孺子驱鸡者，急则惊，缓则滞，【急急驱之，缓缓驱之，皆非所以驱鸡也，悦之取喻，即其所谓小人之情，缓则骄，骄则恣，急则怨怨，则畔尔】，方其北也，遽要之，则折而过，南方其南也，遽要之，则折而过，北迫则飞踈则放【过南，过北飞放者，皆不循路入门也，】志闲则比之【比近也，竢鸡志闲，然后近之则不惊，】流缓而不安，则食之，【食之则不滞，】不驱之，驱驱之至者也，【比之食之，不驱之驱也，】志安则循路而入门。
太上不空市，其次不偷窃，其次不掠夺，上以功惠绥民，下以财力奉上，【即悦，所谓君降其惠民，升其功】，是以上下相与空市，则民不与民不与，则为巧诈而取之，谓之偷窃，偷窃则民备之，备之而不得【，不得巧诈而取也。】则暴迫而取之，谓之掠夺，民必交争，则祸乱矣。
或曰：圣王以天下为乐，曰：否，圣王以天下为忧，【如帝尧存心，天下加志穷民，一民饥曰：我饥之一民，寒曰：我寒之一，民有罪，曰：我陷之，是已】天下，以圣王为乐，【如帝尧之世，天下太和耕田，凿井歌于击壤，立我烝民，謡于康衢，是已】，凡主以天下为乐，【如履癸，琼宫瑶台肉山脯，林酒池糟堤以为乐者，是已】，天下以凡主为忧，【如夏邑民曰：时日曷防？予及汝偕亡是已，】圣王屈己以申天下之乐，【屈己而忧】，凡主申己以屈天下之忧，【申己而乐】，申天下之乐，故乐亦报之，【民乐，则圣王必享其乐，】屈天下之忧，故忧亦及之，【民忧，则几主必至于忧，】天下之道也。
治世所贵乎位者三，一曰逹道于天下，二曰达惠于民，三曰达德于身，【道非位不行，惠非位不降，徳非位不显，治世之所贵者，此也，】衰世所贵乎位者三，一曰以贵髙人二曰以富奉身，三曰以报，肆心【势，非位不隆，欲非位不厌雠，非位不报，衰世之所贵者，此也，】治世之位真位也，衰世之位，则生灾矣。苟髙人则必损之灾也，苟奉身则必遗之灾也，苟肆心，则必否之灾也。
治世之臣，所贵乎顺者三，一曰心顺二，曰职顺，三曰道顺【，此下疑脱衰世之臣，所贵乎顺者三，一曰体顺二，曰乱顺，三曰事顺，二十二字，】治世之顺；真，顺也，衰世之顺生，逆也，【当作则生逆矣，】体苟顺，则逆节【逆节，则心不顺矣，】乱苟顺，则逆忠【逆，忠则职不顺矣，】事苟顺，则逆道【逆道，则道不顺矣，】髙下失序则位轻，班级不固，则位轻【，汉爵有二十级，】禄薄，卑宠则位轻，官职屡改，则位轻迁转，烦渎则位轻，黜陟不明，则位轻【，黜退降也，陟升进也，舜典曰：三载考绩，三考黜陟幽明，】待臣不以礼则位轻，夫位轻而政重者，未之有也。圣人之大宝曰位，【易系辞文】轻则丧吾宝也。
好恶之不行，其俗尚矣，嘉守节而轻狭陋，疾威福而尊权右贱，求欲而崇克济，贵求己而荣华誉，万物类是己，夫心与言，言与事参相应也，好恶毁誉赏罚，参相福也，六者有失，【六者谓好恶毁誉，赏罚有失，谓不能询事考言，占外知内，而谬施之】，则实乱矣，守实者益荣求己者，益达处，幽者益明，然后民知本也。
申鉴卷一
钦定四库全书
申鉴卷二        汉 荀悦 撰
时事第二
最凡有二十一首，其初二首，尚知贵敦也，其二首有申重，可举者十有九事，一曰明考试，二曰，公卿不拘为郡，二千石不拘为县，三曰置上武之官，四曰议州牧，五曰生刑而死者，但加肉刑，六曰徳刑并用，七曰避雠有科，八曰议禄，九曰议专地，十曰议钱货，十一曰约祀举重，十二曰天人之应，十三曰月正聴朝，十四曰崇内教，十五曰备博士，十六曰至德要道，十七曰禁数赦令，十八曰正尚主之制，十九曰复外内注记者。
盘庚迁殷革奢，即约【盘庚殷王名自契至汤八迁，始居亳，自汤至盘庚五迁，乃渉河南复汤故居，行汤之政，以具贝玉，总货宝为戒，乃革奢即约之类，】化而裁之，与时消息，众寡盈虗不常厥道，尚知贵敦，古今之法也，民寡则用易足，土广则物易生事简，则业易定，厌乱则思治，创难则思静，【殷自中丁以来，废适而更立诸弟子，或争相代立，比九世乱，诸侯莫朝】，或曰，三皇民至敦也，其治至清也，天性乎？曰：皇民敦秦民时也，【皇秦之时不同，故敦不同，】山民朴，市民玩处也，【山市之处不同，故朴玩不同，】桀纣不易民而乱，汤武不易民而治，政也【，桀、纣，汤，武之政不同，故治乱不同，】皇民寡寡斯敦，【三皇之时，烝庶鲜少，机智不生，所以至敦】皇治纯，纯斯清，【三皇之治，无为而化繁苛，不尚所以至清】奚，惟性不求无益之物，不蓄难得之货，节华丽之饰，退利进之路，则民俗清矣，简小忌去，淫祀絶竒怪则妖伪息矣，致精诚，求诸已正，大事则神明应矣，放邪説去淫智抑百家，【诸子殽乱之言，】崇圣典，则道义定矣，去浮华，举功实絶末伎同本务，则事业脩矣，【能尽五事，则民敦治清矣，此初二首，所谓尚知贵敦也，】。
谁毁谁誉？誉其有试者，万事之概量也，【孔子曰：吾之于人也，谁毁谁誉？如有所誉者，其有所试矣，概所以戛摩取平者，斗斛曰：量言考试品，贤能之虚实，犹概量较米粟之多寡也，】以兹举者，试其事，处斯职者，考其绩【，询事验举，省绩察职，】赏罚，夫实以恶反之人焉，饰哉语曰：盗跖不能盗，田尺寸寸不可盗，况尺乎？【纎恶细善，不可閟掩，】夫事验，必若土田之，张于野也，则为私者寡矣，【田布于野，不可隐者，喻恶不可掩也，】若乱之，坠于澳也，则可信者觧矣，【乱，朱子曰：舟之截流，横渡者，澳厓内近水之处，舟登于陆，不可信者，喻善不可伪也，】故有事，考功有言：考用动，则考行静，则考守【此一首，所谓明考试也，】。
公卿不为郡，二千石不为县，未是也。【公谓三公师，傅，保也，卿谓六卿冡宰，至司空也；郡，谓郡守郡尉，县谓县令，县长也，班固曰：郡守，秦官，掌治其郡，秩二千石，郡尉，秦官，掌佐守典武职，甲卒，秩比二千石，县令长，皆秦官，掌治其县，万户以上为令，秩千石至六百石，减万戸为长秩五百石至三百石，】小能其职，以极登于大故下【俗本误作不】位，竞【小职，有登则下位，竞修其业矣。】大桡，其任以坠于下，故上位慎【，大任有坠，则上位慎，共其职矣。】其鼎覆刑焉，何惮于降【，易鼎九，四曰鼎折足，覆公餗，其形渥，凶，此言大臣废坏国事，刑之尚可，何况降位】，若夫千里之任，不能充于郡，而县邑之功废，惜矣哉！不以过职，绌则勿降，所以优贤也，以过职绌则降，所以惩愆也，【此一首，所谓公卿不拘为郡，二千石不拘为县也，】。
孝武皇帝以四夷未賔，冦贼奸宄，初置武功赏，官以宠战士，【大司农陈臧钱经用，赋税既竭，不足以奉战士，有司请令民得买爵及赎禁锢免赃罪，请置赏官，名曰武功爵，级十七万，凡直三十余万金，诸买武功爵官首者试补吏，先除，千夫如五大夫，其有罪又减二等；爵得至乐卿，以显军功，按茂陵中书，有武功爵一级，曰：造士二级，曰闲舆衞三级曰良士，四级曰：元戎士五级，曰官首六级，曰秉铎七级曰：千夫八级，曰乐卿，九级曰：执戍十级，曰政戾庶长，十一级，曰军卫，此武帝所制，以宠军功，】若今依此科，而崇其制，置尚武之官，以司马兵法，选位秩比博士，【齐将司马穰苴撰兵法三卷，秩比博士，六百石也，】讲司马之典，简搜狩之事，【古者中春教振旅，遂以搜田中夏，教苃舍，遂以苗田，中秋教治兵，遂以狝田中冬教大阅，遂以狩田，详见周礼，】掌军功爵赏，小统于五校，【校俗本误作枚，五校者，一曰屯骑，二曰越骑，三曰步兵，四曰长水，五曰射声俱掌宿衞兵所谓大驾卤簿五校，在前是也。】大统于太尉，【太尉，秦官，金印紫绶，掌武事，武帝建元二年省，元狩四年，初置大司马，以冠将军之号，建武二十七年，复为太尉，】既周时务，礼亦宜之，周之末叶，兵革繁矣，莫乱于秦，民不荒殄，今国家忘战日久，毎冦难之作，民瘁几尽，不教民战，是谓弃之，信矣！【孔子曰：以不教民战，是谓弃之，古者四时于田所以教尔此一首，所谓置尚武之官也，】。
或问曰：州牧刺史，监察御史，三制孰优？【监御史，秦官，掌监郡，汉兴省之，至惠帝三年，又遣御史监三辅郡所察之事凡九条，监者二嵗更之，其后诸州复置监察御史，文帝十三年，以御史不奉法，下失其职，乃遣丞相史出刺，并督察监御史，武帝元封元年，御史止不复监，至五年，乃置部刺史，掌奉诏六条察州凡十二州焉，居部九嵗举为守相，成帝绥和元年，以为刺史，位下大夫，而临二千石，轻重不相凖，乃更为州牧，秩真二千石，位次九卿，建平二年，复为刺史，元寿二年，复为牧，建武十八年，复为刺史，十二人，各主一，外州旧以八月廵行所部，録囚徒考殿最初嵗尽诣京师奏事，中兴但因计吏不复自诣京师，虽父母之防，不得去职，或谓州府为外台，灵帝中平五年，改刺史惟置牧，是时天下方乱，多自九卿，出领州牧，州牧之任，自此重矣。】曰：时制而已，【三制随时所定，】曰：天下不既定，其牧乎？曰：古诸侯建，家国世位，权柄存焉，于是置诸侯之贤者，以牧总其纪纲而已，不统其政不御其民，今郡县无常【，不若古诸侯之世，位】权轻，不固【不若古诸侯之权柄，存】而州牧，秉其权重，势异于古【，不若古诸侯之牧不统政，御民】，非所以强干弱枝也，而无益治民之实，监察御史斯可也，【言监御史，愈于州牧，】若权时之宜，则异论也。【此一首，所谓议州牧也】。
肉刑古也，或曰复之乎？曰：古者人民盛焉，今也至寡整众，以威抚寡，以寛道也，复刑非务，必也生刑而极，死者复之可也，【如斩右趾，本生刑也，而改为弃市，则极死矣，斯则斩右趾之刑，复之可也，】自古肉刑之除也，斩右趾者死也，惟复肉刑，是谓生死而息民【，孝文下令除肉刑，张苍等立律曰：诸当完者完为城旦舂，当黥者髠钳为城旦舂，当劓者笞二百，当斩左趾者笞五百，当斩右趾及杀人先自告，及吏受赇枉法，守县官财物而即盗之，已，论命复有笞罪者皆弃市，是后外有轻刑之名，内实杀人，斩右趾者又当死，笞五百三百，率多死，至景帝更定棰令，此言肉刑，极死者复之，则死者生，而民生息矣，此一首，所谓生刑而死者，但加肉刑也，】。
问：德刑并用，常典也。或先或后时，宜【或先徳后刑，或先刑后徳随时所宜，】刑教不行，势极也，【常典不行，过伉耳，】教初，必简刑始，必略事渐也，【创始，欲民易从，宜于简略，】教化之隆，莫不兴行，然后责备【简者，以渐而备，】刑法之定，莫不避罪，然后求密【略者，以渐而密，】未可以备谓之虚教，【教化未隆，民不兴行，而责备焉，是谓虚教也，】未可以密谓之峻刑，【刑法未定，民不避罪，而求密焉，是谓峻刑也，】虚教伤化，峻刑害民，君子弗由也，设必违之，教不量民力之未能是，招民于恶也，故谓之伤化，【未可以备而责备，则教必违】，设必犯之，法不度，民情之不堪，是陷民于罪也，故谓之害民，【未可以密而求密，则法必犯】，莫不兴行，则一毫之善，可得而劝也？然后教备【，民行脩饬，则教备而不违，】莫不避罪，则纎介之恶，可得而禁也，然后刑密【，民知畏罪，则法密而不犯，此一首，所谓徳刑并用也，】。
或问：复雠古义也。曰：纵复雠可乎？曰：不可，【纵之，则人将倚法专杀，乱滋生矣，】曰：然则如之何？曰：有纵有禁，有生有杀，【弗避而报者无罪，所谓有纵有生避而报之，杀所谓有禁，有杀】，制之以义，【据礼经则义不同天，】断之以法，【征法令则杀人者死，】是谓义法并立，曰：何谓也？曰：依古复雠之科，使父雠，避诸异州千里兄弟之雠，避诸异郡五百里，从父从兄弟之雠，避诸异县百里，【周礼调人，凡和难，父之讐辟诸海外兄弟之讐辟诸千里之外，从父兄弟之讐不同国君之讐眡父师长之讐眡兄弟，主友之讐眡从父兄弟弗辟，则与之瑞节，而以执之，凡杀人有反杀者，使邦国交讐之凡杀人而义者不同国，令勿讐讐之则死，此古复讐之科也，又礼记曰：父之讐弗与共戴天，兄弟之讐不反兵交，逰之讐不同国，又子夏问于孔子曰：居父母之讐如之何？夫子曰：寝苫枕干不仕，弗与共天下也，遇诸市朝不反，兵而鬬曰：请问居昆弟之讐如之何？曰：仕弗与共国，衔君命而使，虽遇之不鬬，曰：请问居从父昆弟之讐如之何？曰：不为魁，主人能则执兵而陪，其后按此异州，乃九州之州】弗避，而报者无罪，【未辟之前，但知有复讐之义而已，故报者生之，】避而报之，杀【既辟之后，则有王禁在焉，故报者诛之，】犯王禁者，罪也，复雠者义也，以义报罪，从王制顺也犯制逆也，以逆顺生杀之，凡以公命行止者不为弗避，【此一首，所谓辟讐有科也，】。
或问禄曰：古之禄也，备【其详见周礼，孟子王制，】汉之禄也，轻【汉制，禄秩自中二千石至百石，各有等差，】夫禄，必称位，一物不称，非制也，公生贬则私利，生【言月俸，贬损则贿赂行矣，】私利禄则亷者匮而贪者，丰也，【洁白者窭贫，污墨者富，羡】夫丰贪生私匮，亷贬公是乱也，先王重之，曰：禄可増乎？曰：民家财愆増之宜矣。或曰，今禄如何【，今谓献帝时，】曰：时匮也，禄依食，食依民叅相澹，【澹古赡，字给也，即汉书犹未足以澹其欲，及以澹不足之澹，此言民以给食，食以给禄，所谓叅相赡也，】必也正贪禄，【黜污吏，】省闲冗，【汰羡官，】与时消息，昭惠恤下损益以度可也，【此一首，所谓议禄也，】。
诸侯不专封，富人名田逾限，富过公侯，是自封也，大夫不专地人卖买，由已是专地也，【董仲舒説武帝曰秦用商鞅之法，改帝王之制，除井田，民得卖买，富者田连阡陌，贫者亡立锥之地，又颛川泽之地，管山林之饶，荒越制逾侈，以相髙邑有人君之尊，里有公侯之富，小民安得不困？古井田法虽难卒行，宜少近古，限民名田，以澹不足，至哀帝时，师丹建言：累世承平，豪富吏民訾数钜万，而贫弱愈困，宜畧为限，丞相孔光，大司空何武奏请，诸侯王，列侯皆得名田国中，列侯在长安，公主名田县道及闗内侯吏民名田，皆毋过三十顷，时丁傅用事，董贤隆贵，皆不便也。后遂寝不行。】或曰复井田与？曰：否，专地非古也，井田非今也，【言专地，固非隆古之典，而井田废久，又非今所可行】，然则如之何？曰：耕而勿有以俟，制度可也，【耕而勿有不得卖买，由已以俟制度，不得逾限也，此一首所谓议专地也，】。
或问货曰：五铢之制，宜矣，【太公为周立九府圜法，钱圜函方，轻重以铢，至汉孝武元狩五年初铸五铢钱，至平帝元始中，成钱二百八十亿万余，王莾居摄，变汉制，于是更造大钱，重十二铢，又曰：大钱五十，又造契刀，错刀与五铢，凡四品并行，莾即真，乃罢契刀，错刀及五铢，更造钱货六品，而民便五铢，私相市买，莾下诏，敢非井田，挟五铢钱者为惑众，投诸四裔，以御魑魅，于是农商失业，食货俱废，世祖受命，复五铢钱，与天下更始，观此则五铢之制，宜便于民者久矣，】曰：今废如之何？【今谓献帝时废者，初平元年，董卓坏五铢钱，更铸小钱是也，】曰：海内既平，行之而已，【言，卓既诛此制，宜复】曰：钱散矣，京畿【一作甸，】虚矣，其势必积于逺方若果行之，则彼以无用之钱，市吾有用之物，是匮近而丰逺也【曰散，曰虗，曰积，曰无用之钱，皆言五铢，彼谓逺方也】曰：事势有不得官之所急者，谷也，牛马之禁，不得出百里之外，若其他物，彼以其钱取之于左，用之于右，贸迁有无，周而通之，海内一家，何患焉？【言，五谷不得及逺他物以五铢，贸迁不足以匮近为患也，】曰钱寡矣。曰：钱寡民易矣，若钱既通，而不周于用，然后官铸而补之，【言五铢，由废，故易由易，故寡不足，官铸以赡可也；】或曰，收民之藏钱者，输之官牧逺输之京师，然后行之曰：事枉而难实者，欺慢必众，奸伪必作，争讼必繁，刑杀必深，吁嗟纷扰之声，章乎天下矣，非所以抚遗民，成缉熈也，【此言逺收五铢于京师而后行之，骚动不可，】曰：然则收而积之与曰通，市其可也，【此言收五铢积贮，亦不可】，或曰，改铸四铢曰：难矣，【此言改铸四铢，以复孝文之旧，亦不可】，或曰，遂废之，曰：钱实便于事，用民乐行之，禁之难，今开难令以絶便事，禁民所乐不茂矣，【此言废五铢以絶民所便，禁民所乐亦不可，】曰：起而行之，钱不可如之何？曰：尚之废之，弗得已，何忧焉？【言，或尚或废，其势自有所不得已者，盖民便五铢不得而终，废之，不忧其不行也，厥后曹操为相，还用五铢，悦之言验矣，此一首所谓议钱货也，】圣王先成民而后致力于神，【东观书诏传曰：圣王先成民而后致力于神，】民事未定，【谓有日月水旱，疠疫之灾，】郡祀有阙，不为尤矣。必也举其重而祀之，望祀五岳四渎，其神之祀，县有旧常，【五岳岱，衡华恒嵩也，四渎江，河，淮，济也，按汉制，岱宗庙在博县西北三十里山，虞长守之，十月日合冻，腊月日涸冻，正月日解冻，皆太守自侍祠法七十万五千三牲，燔柴上福脯，三十朐县，次传送京师，衡庙在庐江县华庙在，农华隂县恒庙在中山上曲阳县，嵩庙在颍川阳城县皆同，礼河庙在河南，荥阳县河隄，谒者掌四渎礼祠，与五岳同江，庙在广陵，江都县，淮庙在平氏县，济庙在东郡临邑县，所谓其神之祀，县有旧常也，】若今郡祀之，而其祀礼物，从鲜可也，【言岳渎之祀，虽曰县有常典，但民事未定，望祀可也，若必郡祀则礼物，宜从省畧】礼重本，示民不偷，且昭典物，其备物以丰年日月之灾，降异非旧也，【此一首，所谓约祀举重也，】。
天人之应，所由来渐矣，故履霜坚氷，非一时也，【坤初六曰，履霜坚氷至】，仲尼之祷，非一朝也，且日食行事，或稠或旷，一年二交，非其常也，洪范传云：六沴作见，若是王都未见之，无闻焉尔，官脩其方，而先王之礼，保章视祲安宅，叙降必书云物，为备故也。【周礼，保章氏掌天星，以志星辰日月之变动，以观天下之迁，辨其吉凶，以星土辨九州之地，所封封域皆有分星，以观妖祥，以十有二嵗之相观天下之妖祥，以五云之物，辨吉凶，水旱，降丰荒之祲象，以十有二风，察天地之和，命乖别之妖祥，凡此五物者，以诏救政，访序事，又眡祲掌十煇之法，以观妖祥，辨吉凶，一曰祲，二曰象，三曰鑴，四曰监，五曰闇，六曰瞢，七曰弥，八曰叙，九曰隮，十曰想，掌安宅叙降，郑氏曰宅居也。降，下也，人见妖祥，则不安，主安其居处也，次序其凶祸，所下谓禳移之】，太史上事无隐焉，勿寝可也。【百官志，太史令掌天时星厯凡嵗将终奏新年厯凡国祭祀，防娶掌奏良日及时节禁忌，凡国有瑞应，灾异掌记之，灵台丞，掌守灵台，候日月星气，属太史，汉官曰灵台，待诏四十二人，其十四人，候星二人，日三人，候风十二人，气三人，候晷景七人，候钟律一人，舍人此一首，所谓天人之应也。】。
天子南靣聴天下向明而治，盖取诸离，【易系辞离也者，明也；万物皆相见，南方之卦也，圣人南面而聴天下，向明而治，盖取诸此也，】天之道也，月正聴朝，国家之大事也，【礼仪志，每月朔嵗首为大朝受贺，其仪，夜漏未尽七刻，钟鸣受贺，及防公侯璧，中二千石，二千石羔，千石，六百石鴈，四百石以下雉，百官贺正月，二千石以上上殿，称万嵗举觞御坐前，司空奉羮，大司农奉饭，奏食举乐百官，受赐宴享大作乐，其每朔，惟十月旦从故事者髙祖定秦之月，元年嵗首也】宜正其仪，以明旧典，【汉旧仪，公卿以下，每月常朝，后以频省，唯六月十月朔后，复以六月盛暑省之，其仪不举久矣，此一首所谓月正聴朝也，】。
古有掌隂阳之礼之官，以教后宫，【周礼，内宰以隂礼教六宫以隂礼教九嫔，以妇职之法教，九御】掌妇学之法，妇徳妇言【按此当有妇容二字，】妇功，【周礼九嫔，掌妇学之法，以教九御妇徳，妇言：妇容，妇功，各帅其属而以时御叙于王所，郑氏曰：妇徳谓贞顺妇言，谓辞令妇容，谓婉娩妇功，谓丝枲也，】各率其属而以时御序于王，先王礼也，宜崇其教，以先内政，览列图诵列传，遵典行内史，执其彤管记，善书过，考行黜陟，以章好恶，男女正位乎内，外正家而天下定矣，【易家人曰：女正位乎内，男正位乎外，男女正，天地之大义也，又曰：正家而天下定矣，】故二仪立而大业成，君子之道，匪阙终日，造次必于是，【此一首，所谓崇内教也，】。
备博士【博士，秦官，掌通古今，武帝建元初，置五经博士，黄龙初稍増员十二人，后汉百官志博士祭酒一人，博士十四人，掌易四施，孟，梁丘，京氏，尚书三欧阳，大小夏侯氏诗三鲁齐，韩氏礼二大，小戴氏春秋，二公羊严顔氏掌教弟子，国有疑事，掌承问对，】广太学，【辟雍也，】而祀孔子焉，礼也？仲尼作经本一而已，古今文不同，而皆自谓真本经。【各谓真传】古今先师义一而已，异家别説不同而皆自谓古今，【此处有误，】仲尼邈而靡质，【大圣已逝，经无所质】，昔先师殁而无间，【老师已防，义无所间，】将谁使折之者，秦之灭学也，书藏于屋壁，义絶于朝野【，孔安国书序，秦始皇灭先代典籍，焚书坑儒，天下学士逃难解散，我先人用藏其家，书于屋壁，】逮至汉兴，收摭散滞，固已无全学矣，【艺文志，汉兴，大收篇籍，广开献书之路，迄孝武世，书缺简脱，礼坏乐崩，】文有磨灭，言有楚夏出，有先后【，如文帝时，伏生口诵尚书，以授晁错，仅得二十九篇，至鲁恭王坏孔子宅，得所藏科斗文字，定其可知者増多伏生二十五篇，此出有先后之类也，】或学者，先意有所借定，【无所征据，臆见损益，】后进相放，弥以滋蔓，故一源十，流天水违行，而讼者纷如也，【易讼曰：天与水违行，此以天上水下，相违而行，喻学者所传背戾，互相争是也。】执不俱，是比而论之，必有可参者焉，【此一首，所谓备博士也，】。
或曰至德要道约尔，典籍甚富，如而博之，以求约也，语有之曰：有鸟将来，张罗待之，得鸟者一目也，今为一目之罗，无时得鸟矣，【鸟喻道，罗喻典籍，】道虽要也，非博无以通矣。【，孟子曰：博学而详説之将以反説约也】博其方，约其説【此一首，所谓至徳要道也。】赦令权也，【谓凶荒，流离盗贼，垢污之后，不得已而行者】，或曰，有制乎？曰：权无制制，其义不制其事，巽以行权，【易系辞文】义制也，权者，反经无事也，问其象曰：无妄之灾，大过，凶其象矣，不得已而行之，禁其屡也，【初平元年春正月，山东州郡起兵以讨董卓，辛亥，大赦天下，二年春正月辛丑，大赦天下，三年春正月丁丑，大赦天下，五月丁酉，大赦天下，卓诛部将李傕等六月陷长安，己未，大赦天下，四年春，丁卯，大赦天下，兴平元年春正月辛酉，大赦天下，二年春正月癸丑，大赦天下，建安元年春正月癸酉，郊祀上帝于安邑，大赦天下，丁丑，郊祀上帝，大赦天下，初平至此，凡七年，而大赦者十，可谓数甚，故悦以此规之，】曰絶之乎？曰：权曰：宜弗之絶也，【既曰权宜，着非常典，此一首，所谓禁数赦令也，】尚主之制，非古也，厘降二女，陶唐之典，【尧典曰：厘降二女于妫汭，嫔于虞】，归妹元吉，帝乙之训，【易泰九，五曰帝乙归妹，以祉元吉，】王姬归齐，宗周之礼，【诗序曰：虽则王姬，亦下嫁于诸侯，】以隂乘阳违天，以妇凌夫违人，违天不祥，违人不义，【悦之，叔父荀爽于延熹九年，对防陈便宜，以汉承秦法，设尚主之仪，以妻制夫，以卑临尊，违乾坤之道，失阳唱之义，宜改尚主之制，今悦复以为言，殆其家门，素所商讲者乎？此一首，所谓正尚主之制也，】。
古者天子诸侯，有事必告于庙，朝有二史，左史记言，右史记动，【按汉书作事字，玉藻曰：卒食，端而居，动则左史书之，言则右史书之，】动为春秋，【春秋记事，】言为尚书【，尚书记言】，君举必记，臧否【按，汉书作善恶】成败，无不存焉，下及士庶等各有异【，按汉书作，苟有茂异，】咸在载籍，或欲显而不得，或欲隐而名章，【纪以至公】，得失一朝，而荣辱千载，善人劝焉，淫人惧焉，故先王重之，以嗣赏罚以辅法教，宜于令者官以其日，各书其尽则集之于尚书【，按汉书作，宜于令者，备置史官，掌其典文，纪其行事，毎于嵗尽举之尚书，则此上下必有脱误，】若史官，使掌典其事，不书诡，常为善恶，则书言行足以为法式，则书立功事，则书兵戎动众，则书四夷朝献，则书皇后，贵人，太子拜立则书【，光武置贵人为三夫人，】公主，大臣拜免，则书福淫祸乱，则书祥瑞灾异，则书先帝故事，有起居注，【汉时有禁中起居，故明徳马皇后自撰显宗起居注，】日用动静之节，必书焉，宜复其式，内史掌之，以纪内事，【此一首，所谓复内外注记者也，】。
申鉴卷二
钦定四库全书
申鉴卷三        汉 荀悦 撰
俗嫌第三
或问卜筮曰徳斯益否斯损，曰：何谓也？吉而济凶而救之，谓益吉而恃凶而怠之谓损，【吉凶，谓兆数之所，值言修徳则足以协吉而消凶，否则反是】。
或问曰：时羣忌曰：此天地之数也，非吉凶所生也，东方，主生死者不鲜，西方，主杀生者不寡，南方火也，居之不燋，北方水也，蹈之不沈，【汉时俗有方忌，如西益宅，谓之不祥；必有死亡，商家门不宜南向，征家门不宜北向之类是也。】故甲子昩爽，殷灭周兴，【武成曰：甲子，昩爽受率其旅，若林防于牧野，罔有敌于我师，前徒倒戈，攻于后以北，血流漂杵，一戎衣天下大定，所谓殷以甲子，灭周以甲子兴也，言支干不足忌矣，】咸阳之地，秦亡，汉隆【秦都关中，二世而亡，汉迁长安，歴年四百言，相地家不足信矣。】。
或问五三之位，周应也，【五三五星，三辰，辰星，荧惑，太白嵗星填星日月斗也，志所谓周师初发嵗在鹑火日在析木，月在天驷，辰在斗柄，星在天鼋是也，春秋元命苞曰：殷纣之时，五星聚于房，房者，苍神之精，周据而兴，】龙虎【，虎当作尾，】之防，晋祥也，【晋献公问于卜偃曰：攻虢何月也？曰：童謡有之曰：丙之晨，龙尾伏辰，均服振振，取虢之旂，鹑之贲贲，天防焞焞，火中成军，虢公其奔火中，而旦其九月，十月之交乎？韦氏解曰丙，丙子，晨蚤朝也，龙尾尾星也，伏隐也，辰日月之交防也鲁僖五年，东周十二月，夏十月丙子，朔之朝，日在尾，月在天防也，伏辰，辰在龙尾隐而未见也，鹑鹑火，鸟星也，贲贲鹑火星，貌也，天防尾上一星，名曰天防，一名传说，焞焞，近日月之貌也；火，鹑火也，中晨中也，成军军有成功也，传曰：冬十二月丙子朔，晋灭虢，虢公丑奔京师，】曰：官府设陈富贵者值之，布衣寓焉，不符其爵也，狱犴，若居有罪者触之，贞良入焉，不受其罚也，【布衣无位者，贞良无罪者，言布衣而寓官府，则爵不符，贞良而入狱犴则罚不受，以喻周应晋，祥惟武王献公能当之也？】，或曰：然则日月可废欤？曰：否？曰：元辰，先王所用也，【辰，谓日月所防，自枵至，星纪是也，周礼，冯相氏掌十有二嵗十有二月，十有二辰，】人承天地，故动静焉顺，顺其隂阳顺其日辰，顺其度数，内有顺，实外有顺，文文实顺理也休徴之符自然应也，故盗泉朝歌，孔墨不由【，尸子曰：孔子过于盗泉，渴矣而不饮，恶其名也，刘向曰：邑号朝歌，墨子回车，】恶其名者，顺其心也，苟无其实，徼福于忌，斯成难也。
或曰祈请者，诚以接神，自然应也，【祈请求祷也，如祈年祈，子孙请雨，请福之类，周礼，太祝掌六祈以同，神】故精以底之，犠牲玉帛，以昭祈请，吉朔以通之，礼云礼云，玉帛云乎哉？请云祈云，酒膳云乎哉？非其礼，则或愆非其请，则不应。
或问祈请可否？曰：气物应感，则可性命，自然则否？【应感如土龙，致雨之类】。
或问避疾厄，有诸？曰：夫疾厄何为者也？非身则神身不可避，【身寓宇宙，避将焉之？】神不可逃，【神寓形骸，逃将焉之？】可避，非身可逃，非神也，持身随天，万里不逸，譬诸孺子，掩目巨夫之掖，而曰逃可乎？
或问人形有相曰：盖有之焉，夫神气形容之，相包也自然矣，贰之于行参之，于时相成也亦参相败也，【行，谓修徳为邪时谓亨期厄，防所以应人，骨体之善恶者，】其数众矣，其变多矣，亦有上中下品云尔，或问：神僊之术，曰：诞哉？末之也已矣，【言，名生实死，诞妄不足信也。】圣人弗学，【扬雄曰：圣人不师僊】，非恶生也，终始运也，【终死始生，易系辞曰：原始反终，故知死生之説扬雄曰有生者必有死，有始者必有终，自然之道也，】短长数也，【短长，谓年之夭寿，】运数非人力之为也，曰：亦有僊人乎？曰：僬侥桂，莽产乎异俗，【海外南经，僬侥国在三首，国东外传云：僬侥，民长三尺，短之至也，诗含神雾曰：从中州以东西四十万里，得僬侥国，人长一尺五寸也，大荒南经冇小人名曰僬侥之国史记，仲尼曰：僬侥氏三尺，短之至也，】就有仙人亦殊类矣。
或问有数百嵗人乎？曰：力称乌获，【乌获，秦武王力士，】捷言羌亥，【羌亥疑竖亥之误，】勇期贲，育【孟贲，齐人能生防牛角，夏育卫人，】圣云，仲尼寿称彭祖【以四者，况寿言，寿中俊杰，有彭祖也，列仙传彭祖者，殷大夫姓籛名铿，帝颛顼之孙，陆终氏之中，子歴夏至殷末八百余嵗常食桂芝，善导引行气，】物有俊杰，不可诬也。
或问：凡寿者必有道，非习之功曰：夫惟寿，则惟能用道，惟能用道，则性寿矣，苟非其性也，脩不至也，学必至圣，可以尽性，寿必用道，所以尽命。
或曰：人有自变化而僊者，信乎？曰：未之前闻也。然则异也，【异谓怪异，】非僊也，男化为女者有矣，死人复生者有矣，【献帝兴平七年，越隽男子化为女子，四年，武陵女子死十四日复活，续汉志曰：女子李娥，年六十余，死瘗于城中有行人闻冢中有声，告家人出之，此二事悦在，兴平中，所亲闻见者】，夫岂人之性哉？气数不存焉，或问曰：有养性乎？曰：养性秉中和，守之以生而已，爱亲爱德，爱力，爱神之谓啬，【老子，治人事天莫如啬，夫惟啬，是以早复是谓深根固柢，长生久视之道】，否则不宣，过则不澹，故君子节宣其气，勿使有所壅闭，滞底昏乱，百度则生，疾【宣散也，壅外壅闭，内闭底亦滞也。谓血气集滞也，百度百事之节，左传曰：于是乎节宣其气，勿使有所壅闭湫底，以露其体，兹心不爽，而昏乱百度，今无乃壹之，则生疾矣，】故喜怒哀乐思虑，必得其中，所以养神也，寒暄虚盈消息，必得其中，所以养体也；善治气者，犹禹之治水也，若夫导引蓄气，歴藏内视【，内经异法方宜论曰中央者，其治宜导引按蹻导引谓揺筋骨动支节也，】过则失中，可以治疾，皆非养性之圣术也，夫屈者以乎申也，蓄者以乎虚也，内者以乎外也？【屈谓导引，蓄谓蓄气内谓内视以申有屈，以虚有蓄，以外有内】，气宜宣而遏之，体宜调而矫之，神宜平而抑之，必有失和者矣，夫善养性者，无常术，得其和而已矣，【宣其气，调其体，平其神，则得其和矣，】隣脐二寸，谓之关【，黄庭外景经曰：上有黄庭下，关元后，有幽闗前命门呼吸，庐间入丹田，解云闗元在脐下三寸，元阳之命在其前，悬精如镜，明照一身不休，是道】关者，所以关藏呼吸之气以禀授四体也。【气出，为呼气入为吸】，故气长者以关息气短者，其息稍升，其脉稍促，其神稍越，至于以肩息而气舒【，庄子曰：真人之息也，以踵众人之息以喉，】其神稍专，至于以关息而气衍矣故道者常致气于关，是谓要术，凡阳气生养【阳气者，天气生气也生气通天论曰阳气者若天与日，失其所则，扪寿而不彰，又曰：阳气者，一日而主外，平旦人气生，日中而阳气隆，日西而阳气已虗气门乃闭】隂气消杀和喜之徒，其气阳也，故养性者，崇其阳而绌其隂阳极则亢隂极则凝亢则有悔，凝则有凶，夫物不能为春，故候天春而生，人则不然，存吾春而已矣，【存吾春谓顺养其生气也，】药者，疗也，【疗治也，】所以治疾也，无疾则勿药可也。肉不胜食气，况于药乎？【论语肉虽多，不使胜食气，】寒斯热，热则致滞隂药之用也，唯适其宜，则不为害；若已气平也，则必有伤唯鍼火亦如之，【鍼谓九鍼火谓灸柄也，】故养性者，不多服也，唯在乎节之而已矣。
或问：仁者寿，何谓也？【论语知者乐，仁者寿，】曰：仁者内不伤性，外不伤物，上不违天下，不违人处，正居中，形神以和，故咎征不至，【咎徴恶行之騐】而休嘉集之，寿之术也？曰：顔冉何【顔，回子渊，年三十二，蚤死，冉耕，伯牛有恶疾而卒，扬雄曰：回牛之行徳矣曷寿之不益也，亦同此意。】曰：命也，麦不终，夏花不济，春如和气，何【言麦？虽不逾夏，而秀花虽不越春而荣，其如和气之保合何】，虽云其短长亦在其中矣，【言顔冉嵗龄虽短而天和，不害无残贼，致夭之行，故曰长亦在其中矣，则知君子不以寿夭为虑，而当务脩徳为要也】。
或问黄白之俦，【抱朴子曰：神仙经黄白之方二十五卷，千有余首，黄者，金也，白者银也，古人秘重其道，不欲指斥，故隐之云尔，按秦李少君言，丹砂可化为黄金，卒无验，病死，汉宣时，刘更生言黄金可成，上令典尚方铸作事费甚多，方不验，毋怪乎！世人疑为虚诞也，】曰：傅毅论之当也，【傅毅，字武仲，肃宗时，与班固，贾逵共典校书，考其传，无论黄白之説意亡矣，】燔埴为瓦则可，【埴黏土也，】烁瓦为铜，则不可以自然騐于不然，诡哉！歒犬羊之肉，以造马牛不几矣，不其然欤？【丹砂为金河车，作银，非同类矣。】。
世称纬书仲尼之作也，【世之説者谓孔子既叙六经，以明天人之道，知后世不能稽同其意，故别立纬及防，以遗来世，光武之世，笃信斯术，学者风靡，是以桓谭张衡辈常发其虚伪矣。】臣悦叔父故司空爽辨之，盖发其伪也，【爽，字慈明，董卓辅政徴之爽欲遁，命吏持之急，不得去，因复就拜平原相，行至宛陵，复追为光禄勳，视事三日，进拜司空，爽见董卓忍暴滋甚，必危社稷，其所辟举，皆取才略之士，将共图之，亦与司徒王允及卓长史何颙等为内谋，防病薨，常着礼，易传诗传，尚书正经，春秋条例，公羊问辨防等篇，按爽父淑，有子八人，俭绲靖，焘汪爽肃专而悦，则俭之子故爽于悦，为叔父所谓辨防，即其发伪之书也，】有起于中兴之前终，张之徒之作乎？【起于哀，平，】，或曰杂，曰：以已杂仲尼乎？以仲尼杂已乎？若彼者，以仲尼杂已而已，然则可谓八十一首，非仲尼之作矣，【纬书有河图九篇，洛书六篇云：自黄帝至周文王所受本文，又别有三十篇，云自初起至于孔子，九圣之所増演以广其意，又有七经纬三十六篇，并云：孔子所作，并前合为八十一篇，】或曰燔诸曰：仲尼之作则否？有取焉则可，曷其燔？【有取如刘彦和所谓羲，农、轩，皡之源山，渎钟律之要，白鱼，赤鸟之符，黄金紫玉之瑞事，丰辞富无益，经典而有助文章之类是也。】在上者不受虗言不聴浮术，不采华名，不兴伪事，言必有用术，必有典名，必有实事，必有功，【有用谓不虗有典谓不浮有实，谓不华有功，谓不伪在上者，如是，则纬钩防之説无所肆其矫诞矣，】。
申鉴巻三
钦定四库全书
申鉴卷四        汉 荀悦 撰
杂言上第四
或问曰：君子曷敦乎学？【敦勉也，】曰：生而知之者寡矣，学而知之者寡矣，悠悠之民，泄泄之士，明明之治，汶汶之乱，皆学废兴之由，敦之不亦宜乎？【诗板曰：天之方蹶，无然泄泄，大明曰：明明在下，】君子有三鉴，世人镜鉴【烝庶，但知镜鉴而已，】前惟顺人，惟贤镜惟明【，此君子之三鉴，】夏商之衰，不鉴于禹，汤也，【桀纣不以前鉴】周，秦之弊，不鉴于民，下也【，幽、厉，政，亥不以人鉴】侧弁垢顔，不鉴于明镜也，【此则不以镜鉴侧倾也，弁者冠之大名，诗賔之初筵，曰：侧弁之俄】，故君子惟鉴之务，【务于前，鉴人鉴】，若夫侧景之镜，亡鉴矣，【但知镜鉴，是为无鉴】。
或问：致治之要君乎？曰：两立哉？【天无独运，君无独理，】非天地不生物，非君臣不成，治首之者，天地也，统之者，君臣也哉？先王之道致训焉，故亡斯湏之间，而违道矣，昔有上致圣由教戒，因辅弼钦顺四隣故检柙，之臣不虗于侧【检柙，犹法度也言法度之臣，常充左右也，】礼度之典，不旷于目，先哲之言，不辍于身，非义之道，不宣于心，是邪僻之气，末由入也，【缺一字，】有间，【缺一字，】必有入之者矣，是故僻志萌则僻事作【，生于其心，害于其政，】僻事作则正塞，正塞则公正亦末由入也矣，不任不爱，谓之公，惟公是从谓之明，齐桓公中材也，末能成功业，由有异焉者矣！妾媵盈宫，非无爱幸也。羣臣盈朝，非无亲近也，然外则管仲射已【，雍林人杀无知髙国先隂召小白于莒，鲁闻无知死，亦发兵送公子纠，而使管仲别将兵遮莒道，射中小白带钩，小白佯死，先入齐髙傒立之，是为桓公】衞姬色妾【，桓公好内，多内宠，如夫人者六人长衞姬少衞姬郑姬葛嬴，潘密姬，宋华子也，】非爱也，任之也，【言桓公非亲昵，管仲欲其担，寄国事也，】然后知非贤，不可任非智，不可从也。夫此之举，矣哉！膏肓纯白，【心下为膏肓，鬲也，】二竖，不生兹谓心，宁省闼清净，嬖孽不生，兹谓政平，夫膏肓近心而处阨鍼之不逺【逺当作达】，药之不中，攻之不可，二竖藏焉，是谓笃患，【晋侯疾病，求医于秦，秦伯使医缓为之，未至，公梦疾为二竖子，曰：彼，良医也，惧伤我焉，逃之？其一曰居肓之上，膏之下，若我何？医至？曰：疾不可为也，在肓之上，膏之下攻之，不可达之不及，药不至焉，不可为也，】故治身治国者，唯是之畏，【身畏二竖，国畏嬖孽】。
或曰：爱民如子，仁之至乎？曰：未也。曰：爱民如身，仁之至乎？曰：未也，汤祷桑林，【汤时大旱七年，太史占之曰：当以人祷汤曰：吾所为请雨者，民也，若以人祷，吾请自当遂斋戒剪髪断爪素车白马，身婴白茅，以身为牺，祷于桑林之野，】邾迁于绎，【邾文公卜迁于绎，史曰：利于民而不利于君，邾子曰：苟利于民，孤之利也，天生民而树之君，以利之也，民既利矣，孤必与焉，左右曰：命可长也，君何弗为？邾子曰：命在养民，死之短长，时也，民苟利矣，迁也，吉莫如之，遂迁于绎，五月，邾文公卒，】景祠于旱，【齐大旱，景公卜之，祟在髙山广水欲祠灵山，河伯以祷，晏子曰：祠之无益，君诚避宫殿暴露，与灵山河伯共忧，其幸而雨乎？于是景公出野，暴露三日，天果大雨，民尽得种树】，可谓爱民矣，【如子，与子等耳，如身与身等耳，如三君者，轻身重民，然后为至，】曰：何重民而轻身也？曰：人主承天命，以养民者也，民存则社稷，存民亡，则社稷亡，故重民者，所以重社稷，而承天命也，【社者五土之神，稷者于五土之中，特指原隰之只，古者立国天子，诸侯，大夫皆立社，而国防则屋之，不受天阳也，故公羊传云，亡国之社，掩其上柴其下，孟子曰：民为贵，社稷次之，君为轻，言三君者之重，民为钦奉天命，以保社稷也，】或问曰：孟轲称人皆可以为尧舜其信矣，曰：人非下愚【，下愚则不移，】则皆可以为尧，舜矣写尧，舜之貌，同尧舜之姓则否？服尧之制，行尧之道则可矣，行之于前，则古之尧舜也，行之于后，则今之尧，舜也，或曰：人皆可以为桀纣乎？曰：行；桀，纣之事，是桀纣也，【本孟子语，曹交意】尧，舜；桀，纣之事，常并存于世，唯人所用而已，杨朱哭，岐路所通，逼者然也。【淮南子説林训曰杨子见逵路而哭之，为其可以南，可以北髙诱曰闵其别与化也，】夫岐路，恶足悲哉！中反焉，若夫县度之厄，素举足而已矣，【西域传乌秘国，西有县度，县度者，石山也，谿谷不通，以绳索相引而度，去喻为桀。纣，】损益之符，微而显也，赵获二城，临馈而忧，陶朱既富室，妾悲号【，范蠡既雪防稽之，耻乃乗扁舟浮于江湖，变名易姓，适齐为鸱夷子皮，之陶为朱公，乃治产积居，与时逐三致千金而再散分，与贫友昆弟，后年衰老，聴子孙脩业而息之，遂至钜万，故言富者称陶朱】，此知益为损之为益者也。屈伸之数，隐而昭也，有仍之困，复夏之萌也，【帝相之，后有仍国君女也，寒浞杀羿灭夏氏，时少康方在相后，怀姙乃奔归，有仍之国，而生少康，长为仍牧正，夏有旧臣，靡自有鬲氏，收二国之烬，举兵灭浞，而立少康，】鼎雉之异，兴殷之符也，【武丁祭成汤，有飞雉升鼎耳而雊，祖已训诸王，武丁内反诸已，以思王道三年，蛮夷编髪重译来朝者六国，方无道，武丁伐而三年克之，殷道复兴，】邵宫之难，隆周之应也。【邵宫，召公之室也，厉王出犇于彘，太子静匿召公之家，国人闻而围之，召公乃以其子代太子，太子竟得脱，长于召公家，二相乃共立之，是为宣王】防，稽之栖霸，越之基也，【夫差二年，吴王悉精兵以伐越，败之夫椒，越王勾践乃以余兵五千人保栖于防稽，使大夫种因吴太宰嚭而行成，请委国为臣妾，至十四年，勾践伐吴，虏太子友，二十一年，越王灭吴，夫差自刭死，】子之之乱，强燕之征也，【燕王哙让国于其相子之而国大乱，齐因伐之，遂大胜，燕哙死，子之亡二年，而燕人共立太子平，是为燕昭王】，此知伸为屈之为伸者也。
人主之患，常立于二难之间，在上而国家不治难也，治国家，则必勤身苦思，矫情以从道难也，有难之难，闇主取之，无难之难，明主居之，大臣之患，常立于二罪之间，在职而不尽忠直之道，罪也，尽忠直之道焉，则必矫上拂下罪也，有罪之罪，【谓不尽忠直之道，】邪臣由之无罪之罪，【谓尽道而矫，上拂下】，忠臣置之，人臣之义，不曰吾君能矣，不我湏也，言无补也。而不尽忠，不曰吾君不能矣，不我识也，言无益也，而不尽忠【，孟子曰：吾君不能谓之贼，】必竭其诚，明其道尽其义，斯已而已矣，【以道事君，】不已则奉身以退，【不可则止，】臣道也，故君臣有异无乖，有怨无憾，有屈无辱，人臣有三罪，一曰导非，二曰阿失，三曰尸，宠以非引上，谓之导从，上之，非谓之阿，见非不言，谓之尸，导臣诛，阿臣刑尸，臣绌【绌，与黜同贬下也，】进忠有三术，一曰防【防与导反】，二曰救【，救与阿反】，三曰戒，【戒与尸反，】先其未然，谓之防发而止之，谓之救行而责之，谓之戒，防为上救次之，戒为下，下不钳口，上不塞耳，则可有闻矣，有钳之钳，犹可解也，无钳之钳，难矣哉！有塞之塞，犹可除也，无塞之塞其甚矣，夫【无钳之钳，无塞之塞，献帝之时如此】。
或曰：在上有屈乎？曰：在上者以义，申以义屈，【义当申，则申义当屈，则屈】髙祖虽能申威于秦，项而屈于商山四公，【四公东园公，绮里季，夏黄公，角里先生也髙祖欲易太子，太臣多争，未能得坚决，吕后以留侯计云，四公皆上所不能致者，遂使人奉太子书迎至，及宴，置酒，太子侍，四人者从太子，上怪问四人前对，各言其姓名，上乃惊曰：吾求公避逃我，今公何自从吾儿逰乎四人曰：陛下轻士善骂，臣等义不辱，故恐而亡匿，今闻太子仁孝，恭敬爱士，天下莫不延颈愿为太子死者，故臣等来，上曰：烦公幸卒调防太子四人，趋去，上目送之，召戚夫人指视曰：我欲易之，彼四人为之辅，羽翼已成，难动矣，竟不易太子，所谓屈于商山，四公】，光武能申于莾而屈于强项，令【陈留董宣为雒阳令，湖阳公主苍头白日杀人，宣于夏门，亭格杀之，主诉帝，帝召宣，欲棰杀之，宣曰：陛下圣徳中兴而纵奴杀人，将何以治天下乎？臣不须棰，请得自杀，即以头击楹，流血被面，帝令小黄门持之，使宣叩头谢主，宣不从，彊使顿之，宣两手据地，终不肯俯，因敕强项令出，赐钱三十万，所谓屈于强项，令】明帝能申令于天下，而屈于钟离，尚书【尚书钟离意也，显宗即位，徴为尚书时，交阯太守张恢坐赃，征还伏法，以资物簿入大司农，诏班赐羣臣，意得珠玑，悉以委地，而不拜赐，帝怪而问其故，对曰：臣闻孔子忍渴于盗泉之水，曽参回车于胜母之闾，恶其名也，此臧秽之宝，诚不敢拜，帝嗟叹曰：清乎尚书之言，乃更以库钱三十万赐意，转为尚书仆射，车驾数幸广成苑，意以为从禽废政，常当车陈谏，般乐逰田之事天子，即时还宫。所谓屈于钟离，尚书】若秦二世之申欲而非笑，唐；虞，【二世曰：吾闻之，韩子曰：尧、舜，采椽不刮，茅茨不翦，饭土塯，啜土形，虽监门之养，不觳于此，禹凿龙门，通大夏，决河亭水，放之海，身自持筑臿，胫毋毛，臣虏之劳，不烈于此矣，凡所为贵有天下者，得肆意极欲，主重明法，下不敢为非，以制御海内矣，夫虞，夏之主，贵为天子，亲处穷苦之实，以徇百姓，尚何于法？此所谓非笑唐虞也，】若定陶，傅太后之申意，而怨于郑【，傅太后元帝倢伃也，生定陶恭王元帝崩，随王归国，称定陶太后，成帝无继嗣，太后赂赵昭仪隂为恭王子求汉嗣，又以从弟晏子为王妃，明年徴定陶王为太子，是为哀帝，帝即位，累尊太后为皇太太后，太后父同产弟子，孟子喜中叔子晏防君子，商同母弟郑煇，子业俱封侯，太后既尊后尤骄，与成帝母王太后语至，谓之妪防，冯太后以祝诅罪，令自杀，哀帝崩，王莽秉政，奏贬傅太后号为定陶恭王母复奏发傅太后冡，以木棺代，去珠玉衣，归定陶，葬恭王冡，次孔乡侯晏将家属徙合浦，宗族皆归故郡，赵皇后亦废为庶人，】是谓不屈，不然，则赵氏不亡，而秦无愆尤，故人主以义申，以义屈也，喜如春阳，怒如秋霜，威如雷霆之震，恵若雨露之降，【威怒，言申喜惠言，屈】沛然，孰能御也。
或问曰：难行，曰若髙祖聴戍卒不怀，居迁万乘，不俟终日，【齐人娄敬戍陇西，过洛阳，脱挽辂，衣羊裘，因虞将军见髙祖劝都秦地，张良又是其説髙祖即日车驾西都长安，】孝文帝不爱千里马【，孝文时，有献千里马者，帝曰：鸾旗在前，属车在后，吉行日五十里，师行日三十里，朕乘千里马，独先安之？下诏不受】，慎夫人衣不曵地，【班固赞，文帝身衣弋绨，所幸慎夫人衣不曵地，】光武手不持珠玉，【循吏传，叙曰：光武身衣大练，色无重防耳，不聴郑，卫之音，手不持珠玉之玩，】可谓难矣！【言三君者，以规献帝也，】抑情絶欲不如是，能成功业者鲜矣，人臣若金日防以子私谩而杀之，【日防子二人皆爱为帝弄儿，其后壮大不谨，自殿下与宫人戏，日防适见之，恶其乱，遂杀弄儿，即日防长子也。】丙吉之不伐，【武帝末，吉以故廷尉监徴诏治巫蛊郡邸狱，时宣帝生数月，以皇曾孙坐卫太子事，系吉哀曾孙无辜，择谨厚女徒，令保养曾孙，置闲燥处，望气者言长安狱中有天子气，上遣使令一切杀之，吉闭门拒使者得全，曽孙曾孙病吉，数敕乳母加致医药，视遇甚有恩惠，以私财物给其衣食，自曽孙遭遇吉絶口不道前恩，至宫婢，则自陈甞，有阿保之功，辞引使者丙吉知状，上亲见问，然后知吉有旧恩，而终不言，上大贤之，制诏丞相，封吉为博阳侯，】苏武之执节，【武留匈奴凡十九嵗始以彊壮出，及还，须髪尽白，拜为典属国，】可谓难矣！【言三臣者，以讽操也，】。
或问：厉志曰：若殷髙宗能葺其徳药瞑以瘳疾，【瞑者，令人愤闷之意，方言云：凡饮药而毒，东齐海岱，间或谓之瞑，或谓之説命啓乃心，沃朕心，若药弗瞑，厥疾弗瘳，若跣弗视地，厥足用，伤】衞武箴戒于朝，【武公和厘侯子，年九十有五，犹箴儆于国曰：自卿以下至于师长士，苟在朝者，无谓我老耄而舍，必恪恭于朝，以交戒我，又作賔之初筵，抑戒之诗以自警，】勾践悬胆于坐，【勾践反国，乃苦身焦思，置胆于坐，坐卧即仰胆，饮食亦尝胆也。曰：女忘防稽之耻耶？】厉矣哉！【言此欲献帝励志以再振，汉业也】。
宠妻爱妾，幸矣，其为灾也深矣，灾与幸同乎？曰：得则庆，否则灾戚氏，不幸不人豕【戚氏，戚夫人也髙帝爱幸戚夫人，常从之，关东，吕后年长，常留守，希见益疏，屡欲立戚夫人子如意为太子，不果髙帝崩，吕后乃令永巷囚戚夫人，髠钳衣赭衣，令舂，未几，鸩杀赵王，遂断戚夫人手足，去眼熏耳，饮瘖药，使居鞠域中，名曰人彘。】赵昭仪，不幸不失命【，元帝始加昭仪之号，位视丞相，爵比诸侯王，顔师古曰：昭显其仪，示隆重也，赵昭仪者，孝成皇后赵飞燕女弟也，后宠衰而絶幸昭仪居昭阳馆，颛宠十余年，成帝崩，民间归罪昭仪，皇太后诏治问皇帝起居发病状，昭仪自杀，】栗姬，不幸不废【，景帝立，齐栗姬男为太子，长公主嫖有女，欲与太子为妃，栗姬妬，而景帝诸美人皆因长公主见得贵幸，栗姬日怨怒，谢长主，不许，防薄皇后废，长公主日谮栗姬，景帝心衔之，而未发也，王夫人又隂使人趣大臣立栗姬为皇后，大行奏事，文曰：子以母贵，母以子贵，今太子母号宜为皇后，帝怒，遂案诛大行，而废太子为临江王，栗姬愈恚，不得见，以忧死，】钩弋不幸不忧殇，【钩弋夫人，姓赵氏，昭帝母也，进为倢伃居，钩弋宫大有宠，元始三年，生昭帝号，钩弋子姙身十四月乃生，武帝命其所生门曰尧母门，后欲立钩弋子为皇太子，以其年穉母少，恐女主颛恣乱国家，犹豫久之，钩弋夫人从幸甘泉，有过见谴，以忧死，因葬云阳】非灾而何？【言戚氏昭仪，栗姬钩弋，所谓否则灾也，按灵帝何贵人，甚有宠幸，性彊忌，光和三年，立为皇后，时王美人姙娠畏后，乃服药欲除之，而胎安不动，后生皇子协，即献帝也，何皇后酖杀美人至，董卓立献帝，乃迁何皇后于永安宫，亦酖弑之，悦以美人，献帝母也，不得显言，故申汉前事，以为鉴戒，】若慎夫人之知【，孝文所幸慎夫人在禁中，尝与皇后同席坐，袁盎引却慎夫人，夫人怒，上亦怒，盎曰：臣闻尊卑有序，则上下和，今既已立后，慎夫人乃妾耳，岂可同坐？陛下独不见人彘乎？上悦，乃召语慎夫人，夫人赐盎金五十斤，】班婕妤之贤，【婕妤之号，自武帝始位视上卿，爵比列侯，婕言接幸于上也，妤美称也，班婕妤者，彪之姑况之女也，入后宫，始为少使，俄而大幸，为婕妤居増成舍，成帝尝欲与婕妤同辇载辞止，太后以樊姬拟之婕妤，每进见上疏，依则古礼，至赵飞燕谮告许后，婕妤祝诅后宫，詈及主上皇后坐废，婕妤，以善对免，因恐久见危，乃求共养太后长信宫，】明德皇后之德，【明德马皇后伏波将军援之，少女为显宗贵人，时贾氏生肃宗，帝命贵人养之，抚育过于所生，后有司奏立长秋宫，皇太后曰：马贵人徳冠后宫即其人也，遂立为皇后，愈自谦，肃能诵易，好读春秋，楚辞尤喜，周官董仲舒书，常衣大练裙，不加縁每于侍执之际，辄言及政事，多所毘补，而未尝以家私干，故宠敬日隆，始终无衰，】邵矣哉！【邵髙也言慎夫人，班婕妤马皇后，所谓徳则庆也】。
为世忧乐者，君子之志也，【公于四海覆载之度，】不为世忧乐者，小人之志也；【私于一己，形骸之见，】太平之世，事闲而民乐徧焉，【君子所乐，】使遽者揖让百拜，非礼也，【窘急者无敬，故不可以成礼，】忧者，歌鼓瑟，非乐也，【愁慼者不和，故不可以为乐，】礼者，敬而已矣，【揖让百拜云乎？】乐者，和而已矣，【歌鼔瑟云乎？】匹夫匹妇处畎，畆之中，必礼乐存焉尔，【敬和斯须不离】。
违上顺道，谓之忠臣，【逆君从道，所谓违而得道者，】违道顺，上谓之防，臣【逆道，从君所谓顺而失义者，】忠所以为上也。防所以自为也，忠臣安于心防，臣安于身，故在上者必察乎违顺，【谓违上，违道顺上，顺道】审乎所为，【谓为上自为】，慎乎所安，【谓安心安身，】广川王弗察，故杀其臣【，广川惠王孙去，初年十四五，事师受易，师数谏正去，去益大逐之内史，请以为掾，师数令内史禁切王家去，使奴杀师父子，】楚恭王察之而迟，故有遗言，【成公十六年，楚子救郑，不聴申叔之言，及战，吕锜射恭王中目败于鄢陵，至襄公，十三年，楚子疾告大夫曰：不谷不徳少主社稷，生十年而防先君未及习师保之教训，而应受多福，是以不徳而亡师于鄢，以辱社稷，为大夫忧，其多矣，若以大夫之灵，获保首领以殁于地，唯是春秋窀穸之事，所以从先君于祢庙者，请为灵若厉，大夫择焉，此所谓遗言也，】齐宣王其察之矣，故赏谏者，【宣王喜文学逰説之士自如，邹衍淳于髠，田骈，接子，慎到，环渊之徒七十六人，皆命曰列大夫，为开第，康庄之衢髙门大屋尊宠之不治，而议论】或问：人君人臣之戒曰：莫匪戒也。请问其要曰：君戒专欲臣戒专利，患之甚矣！【缺五字，】城重译而献珍，非宝也，腹心之人，匍匐而献善，宝之至矣，故明王慎内守除外，冦而重内宝云，从于龙，风从于虎【，易曰：云从龙，风从虎，正义曰：龙吟，则景云出虎啸，则谷风生，】凤仪于韶，【书曰：箫韶九成，凤凰来仪，】麟集于孔【，哀公十四年春，西狩获麟，说左氏者云：麟生于火而逰于土中央轩辕大角之兽，春秋者，礼也，脩火徳以致其子，故麟来而为孔子瑞也，陈钦云：麟西方兽，孔子立言西方，故来，刘向尹更始，皆以为应孔子而至，贾逵服防颖容等皆以为文成致麟，而杜氏悉无所取，】应也，出于此应于彼善则祥，祥则福，否则则咎，故君子应之，【言善否，感应各从其类】。
君子食和，羮以平其气，聴和声，以平其志，纳和言，以平其政，履和行以平其徳夫酸咸甘苦不同，嘉味以济谓之和，羮宫商角徴不同嘉音以章，谓之和声，臧否，损益不同，中正以训谓之和言，趋舍动静，不同雅度，以平谓之和，行人之言曰：唯其言而莫予违也，则几于丧国焉，孔子曰：君子和而不同，【俱论语，文】晏子亦云：以水济水，谁能食之？琴瑟一声，谁能聴之？【晏子谓齐侯曰：今据不然，君所谓可，据亦曰可；君所谓否，据亦曰否，若以水济水，谁能食之？若琴瑟之专壹，谁能聴之？同之不可也，如是周太史伯告郑桓公，曰声，一无聴物，一无文味，一无果物，一不讲】，诗云：亦有和羮既戒且平，奏假无言，时靡有争，此之谓也。【诗，殷颂文亦晏子所引按后汉刘曼山着辨，和同之论，则当时在位之闇伪，阿媚可知矣。至献帝时尤甚，故悦以为言，】。
申鉴巻四
钦定四库全书
申鉴卷五        汉 荀悦 撰
杂言下第五
衣裳服者，不昩于尘涂，爱也，【昩汚闇涂泥也，衣裳者身之法象，固不可不洁，】衣裳，爱焉而不爱其容止外矣，【容止者，人之符表，尤不可不正，】容止爱焉，而不爱其言，行末矣。【言行者，人之枢机，尤不可不慎，】言行，爱焉而不爱其明浅矣，【明者，心之神，哲尤不可不莹】，故君子本神为贵神，和德平而道通，是为保真人之所以立德者三，一曰贞，二曰达，三曰志贞以为质，【质实也，主也，】达以行之，志以成之，君子哉！必不得已也，守一于兹，贞其主也，人之所以立检者四诚，其心正其志实，其事定其分，心诚则神明应之，况于万民乎？【诚格幽明，】志正则天地顺之，况于万民乎？【正通上下】事实则功立，【表里相顾，】分定则不淫，【思不出位，】曰：才之实也，行可为才，不可也，曰：古之所以谓才也。本今之所谓才也，末也，然则以行之贵也，无失其才，而才有失，先民有言，适楚而北辕者曰：吾马良，用多御善，此三者益侈其去，楚亦逺矣【此喻为不善，而有才者，】遵路而骋应方而动，【不至于适楚，北辕】，君子有行，行必至矣。【此喻为善，而有才者】。
或问：圣人所以为贵者才乎？曰：合而用之，以才为贵，【如元恺之类，才配乎徳体用兼全，故圣人贵才，】分而行之，以行为贵，【若徒有智能，技艺而不本于徳末之尚矣，】舜禹之才而不为邪？甚于【缺一字】矣，【此所谓合而用之，以才为贵也，】舜禹之仁，虽亡其才，不失为良人哉？【此所谓分而行之，以行为贵也，】或问进諌受諌孰难？曰：后之进諌难也，以受之难故也。【后谓后世言臣畏犯顔由君拒谏而然，】若受諌，不难则进，諌斯易矣，【主明臣直，】或问知人自知孰难？曰：自知者求诸内，而近者也，【反观内省，神明莫遁，自知易也，】知人者，求诸外而逺者也知人难哉！【密意深心，矫言饰行，知人难也，】若极其数也。明有内以识有，外以暗【，明于自知，昩于知人】全，有内以隐有外，以显【昩于自知明于知人】，然则知人自知人，则可以自知，未可以知人也，急哉！【二者较之，知人固难，而自知为急也，】用已者，不为异则异矣，君子所恶乎异者，三好生事也，好生竒也好变常也，好生事，则多端而动众，好生竒则离道而惑，俗好变常，则轻法而乱度，故名不贵苟传，行不贵苟难，【言生事，生竒变常三者，其名苟传之名，其行苟难之行，何贵之有】，权为茂矣，其几不若经，【权不如经，】辩为美矣，其理不若绌，【辩不如绌，老子曰：大辩若讷，】文为显矣，其中不若朴，【文不如朴，】博为盛矣。其正不若约，【博不如约，】莫不为道，【道当作大】，知道之体，大之至也，莫不为妙。知神之几，妙之至也，莫不为正，知【缺一字，】之【缺一字，】正之至也，故君子必存乎三至，弗至，斯有守无誖焉。
或问守曰：圣典而已矣，【圣典，谓六经】，若夫百家者，是谓无守，莫不为言，要其至矣！莫不为徳其奥矣，莫不为道，圣人其矣，【言圣典百家，皆言皆徳皆道而唯圣典为至，为奥为也，】圣人之道，其中道乎？是为九达【，尔雅曰：九达之谓，逵谓四道交出，复有旁通也，言圣道无所不达，百家则私蹊曲径而已，】。
或曰：辞达而已矣，圣人以文其隩也有五：曰，曰妙，曰包，曰要，曰文幽深，谓之【浑，浑若川不可穷，测】理微谓之妙，【奥发天地几宣，神】数博，谓之包【，辞兼费隐，义彻上下】辞，约谓之要，【简而不繁，要而不缛，】章成谓之文，【炳若丹青，光如日月，】圣人之文，成此五者，故曰不得已，君子乐天知命，故不忧，【易系辞文仁故不忧，】审物明辨，故不惑，【知故不惑，】定心致公，故不惧【勇，故不惧】，若乃所忧惧则有之，忧已不能成，天性也，惧已惑之忧，不能免，天命无惑焉。
或问性命，曰：生之谓性也，形神是也。【此本告子之説以气言性，庄子曰：性者，生之质也，】所以立生，终生者之谓命也，吉凶是也，【吉凶，贫富贵贱寿夭，祸福之类，此亦以气言，命】夫生我之制，性命存焉尔，君子循其性以辅其命，休斯承否？斯守【休吉否凶，】无务焉，无怨焉？【富贵无务，贫贱无怨，】好宠者，乘天命以骄，【好宠者为势位所溺，故乘富贵之命，而骄则逾节，陵分之事兴矣，】好恶者，违天命以滥，【好恶者为饥寒所逼，故违贫贱之命，而滥则苟且邪僻之行作矣，】故骄则奉【，奉当作承】之不成，【不成承休，】滥则守之不终，【不终守否，】好以取怠恶以取甚，务以取福恶，【恶当作怨，】以成祸，【怨则不守，不守则滥，故曰成祸，】斯惑矣。
或问：天命人事曰：有三品焉，上下不移其中，则人事存焉尔，命相近也，事相逺也则吉凶殊矣，【孔子曰：性相近也，今既曰命，命无不善，不当云相近矣，】故曰：穷理尽性以至于命，【易系辞文】孟子称性善，荀卿称性恶，【荀子有性恶篇，大抵言人之性，本恶其善者，伪也，】公孙子曰：性无善恶，扬雄曰：人之性善恶，浑【扬子修身篇曰：人之性也，善恶混，修其善则为善人，修其恶则为恶，人气也者所适善恶之焉，与】，刘向曰：性情相应，性不独善，情不独恶，【向之意，以性善者，情亦善情恶者，性必恶，故曰相应，】曰：问其理，曰：性善，则无四凶，【四凶，共工驩兠，三苗鲧也，】性恶，则无三仁，【孔子曰：殷有三仁焉，谓微子，箕子，比干也，】人无善恶，文王之教一也，则无周公管蔡，【周公旦管叔鲜，蔡叔度皆武王同母兄弟】，性善情恶，是桀纣无性，而尧舜无情也，性善恶皆浑是，上智怀惠，【惠当作恶，】而下愚，挟善也，理也未究矣，惟向言为然，【韩子三品之説有类于此】。
或曰：仁义性也，好恶情也，仁义常善而好恶，或有恶，故有情恶也？曰：不然，好恶者，性之取舍也，实见于外，故谓之情尔，必本乎性矣，仁义者，善之诚者也，何嫌其常，善好恶者，善恶未有所分也，何恠其有恶，凡言神者，莫近于气，有气斯有形，有神斯有好恶喜怒之情矣。故人【人当作神】，有情由气之有形也，气有白黑神有善恶，形与白黑偕【，形之白黒随气而有】，情与善恶，偕【情之善恶，随神而彰，即刘向性情相应之説】故气黒非形之咎情，【情当作神】，恶非情之罪也，【悦言形之黒本于气情之恶，本于性也，】。
或曰：人之于利见而好之，能以仁义为节者是性，割其情也，性少情多，性不能割其情，则情独行，为恶矣，曰：不然，是善恶有多少也，非情也。有人于此，嗜酒嗜肉，肉胜则食焉，酒胜则饮焉，此二者相与争胜者行矣，【行谓食饮】，非情欲得酒，性欲得肉也，有人于此好利，好义，义胜则义取焉，利胜则利取焉，此二者相与争胜者行矣，【行谓取义取利】，非情欲得利，性欲得义也，其可兼者，则兼取之，其不可兼者，则只取重焉，若苟只好而已。虽可兼取，【当有阙，文】矣，若二好钧平，无分轻重，则一俯一仰，乍进乍退，【相持不定，】或曰，请折于经曰：易称乾道变化，各正性命，是言万物各有性也，【干彖曰：乾道变化，各正性命，保合太和，乃利贞，】观其所感，而天地万物之情可见矣。是言情者，应感而动者也，【咸彖曰：天地感而万物化生，圣人感人心而天下和平，观其所感，而天地万物之情可见矣。】昆虫草木，皆有性焉，不尽善也，【此复申情，不独恶之説】天地圣人皆称情焉，不主恶也，【此复申性，不独善之説】又曰爻彖以情言，亦如之，【易系辞曰：八卦以象告，爻彖以情言，】凡情意，心志者皆性，动之别名也，情见乎辞，是称情也，【易系辞曰：圣人之情见乎辞，】言不尽意，是称意也。【易系辞曰：书不尽言，言不尽意，】中心好之，是称心也，【诗彤弓曰：我有嘉賔，中心好之，】以制其志，是称志也，惟所宜各称其名而已，情何主恶之？有故曰必也正名。
或曰：善，恶皆性也，则法教何施？曰：性虽善待，教而成性，虽恶待法而消，唯上智下愚不移，【论语文】，其次善恶交争，于是教扶其善法，抑其恶得施之九品，从教者半，畏刑者四分之三，其不移，大数九分之一也一分之中又有防移者矣，然则法教之于化民也，几尽之矣，及法教之失也，其为乱亦如之。
或曰：法教得，则治法教失则乱，若无得无失，纵民之情，则治乱其中乎？曰：凡阳性升隂性降升难而降，易善阳也恶隂也故善难而恶易，纵民之情，使自由之，则降于下者多矣，【若无法教，则为恶者易，故多】曰中焉在？曰：法教不纯，有得有失，则治乱其中矣，纯徳无慝，其上善也，伏而不动，其次也，动而不行，行而不逺逺而能复又其次也；【动谓恶之萌动，行则见之于外逺则行而不返，】其下者逺而不近也，凡此皆人性也，制之者则心也，动而抑之，【遏于隐防，】行而止之，【禁于履践，】与上同性也，行而弗止逺而弗近与下同终也。
君子嘉仁而不责，惠尊礼而不责，意贵徳而不责怨，其责也先，已而行也，先人淫惠曲意私怨，此三者实枉贞道，乱大徳然成败得失，莫匪由之，救病不给，其竟奚暇于道徳哉此之谓末俗，故君子有常交曰：义也；有常誓曰：信也，交而后亲，誓而后故狭矣，太上不异古今，其次不异，海内同天下之志者，其盛徳乎大人之志，不可见也。浩然而同于道【大人之志，浑合造化，故不可窥量，】众人之志，不可掩也，察然而流于俗，【众庶之志，流顺世俗，故易于昭盐，】同于道故不与俗浮沉，【言大人合道，故超俗】。
或曰脩行者，不为人耻，诸神明其至也乎？曰：未也，自耻者本也，耻诸神明，其次也，耻诸人外矣，夫唯外则慝积于内矣，故君子审乎自耻，【能自愧耻，则必能脩行而幽明，无怍矣，】。
或曰：耻者其志者乎？曰：未也，夫志者，自然由人何耻之？有赴谷必坠失水，必溺人见之也，赴穽必陷失道，必沈人不见之也，不察之，故君子慎乎所不察，不闻大论，则志不，不聴至言，则心不固，思唐虞于上世，瞻仲尼于中古，而知夫小道者之足羞也，想伯夷于首阳，省四皓于商山而知，夫秽志者之足耻也，存张骞于西极，【张骞，汉中人，建元中，为郎应募，使月氐与堂邑氏奴甘父俱出陇西，径匈奴，匈奴得之，传诣单于留骞十余嵗骞亡至大宛，为发译道，抵康居，康居传致大月，氐至大夏留嵗余还并南山，欲从羌中归，复为匈奴所得留嵗余单于死，国中乱，骞与胡妻及堂邑父俱亡归汉，拜骞大中大夫，初，骞行时百余人，去十三嵗惟二人得还，】念苏武于朔埀，【朔北方也；】而知怀闾室者之足鄙也，推斯类也，无所不至矣，德比于上【，上谓圣贤，】欲比于下，【下谓贫贱】徳比于上故知耻，欲比于下，故知足耻而知之，则圣贤其可几，知足而已，则固陋，其可安也，圣贤斯几，况其为慝乎？【必无邪慝，】固陋斯安，况其为侈乎？【必无放侈】，是谓有检，纯乎纯哉？其上也，其次得概而已矣，莫匪概也。得其概，苟无邪，斯可矣，君子四省其身，怒不乱德，喜不【缺一字，】义也。
申鉴卷五