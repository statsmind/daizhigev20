钦定四库全书     子部一
家范         儒家类
提要
【臣】等，谨按家范十卷宋司马光撰光所着，温公易説诸书已别着録，是书见于宋史，艺文志文献通考者，卷目俱与此相合，葢犹当时原本自顔之推作家训以教子弟，其议论甚正，而词防泛滥，不能尽本诸经，训至狄仁杰，着有家范一卷，史志虽载其目，而书已不传，光因取仁杰旧名，别加甄辑，以示后学，准绳首载周易，家人卦辞，大学孝经，尧典诗思齐篇语，则即其全书之序也，其后自治家至乳母，凡十九篇，皆襍采史传，事可为法则者，亦间有光，所论説与朱子小学义例差异，而用意畧同其节目备具，切于日用，简而不烦，实足为儒者治行之要，朱子尝论周礼，师氏云至徳以为道本，明道先生以之敏徳以为行本，司马温公以之观，于是编其型，方训俗之规，尤可以槩见矣，乾隆四十二年五月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】陆 费 墀
钦定四库全书
家范卷一       宋 司马光 撰
周易【离下巽上】家人利女贞
彖曰：家人女正位乎内，【谓二也；】男正位乎外，【谓五也。家人之义，以内为本，故先説女也，】男女正，天地之大义也，家人有严君焉，父母之谓也，父父，子子，兄兄，弟弟，夫夫，妇妇，而家道正，正家而天下定矣。
象曰：风自火出，家人【由内以相成，炽也】，君子以言有物而行有恒，【家人之道，修于近小，而不妄也。故君子以言必有物而口无择言，行必有恒，而身无择行】。
初九，闲有家，悔亡，【凡敎在初，而法在始家渎，而后严之志，变而后治之，则悔矣，处家人之初，为家人之始，故宜必以闲有家，然后悔亡也，】象曰：闲有家，志未变也。
六二，无攸遂，在中馈，贞吉，【居内处中，履得其位，以阴应阳，尽妇人之正义，无所必遂，职乎中馈，巽顺而已，是以贞吉也，】象曰：六二之吉，顺以巽也。
九三，家人嗃嗃，悔厉吉，妇子嘻嘻，终吝，【以阳处阳刚严者也，处下体之极，为一家之长者也，行与其慢，宁过乎恭家，与其渎宁处乎严，是以家人虽嗃嗃，悔厉犹得其道，妇子嘻嘻，乃失其节也，】象曰：家人嗃嗃，未失也。妇子嘻嘻，失家节也。
六四，富家，大吉，【能以其富顺而处位，故大吉也，若但能富其家，何足为大吉，体柔居巽，履得其位，明于家道，以至近尊，能富其家也，】象曰：富家，大吉，顺在位也。
九五，王假有家，勿恤，吉，【假至也，履正而应处尊体，巽王至斯道，以有其家者也，居于尊位而明于家，道则下莫不化矣。父父子子，兄兄，弟弟，夫夫，妇妇，六亲和睦，交相爱乐，而家道正，正家而天下定矣，故王假有家，则勿恤而吉，】象曰：王假有家，交相爱也。
上九，有孚威如，终吉，【处家人之终，居家道之，成刑于寡妻，以着于外者也，故曰：有孚，凡物以猛为本者，则患在寡恩，以爱为本者，则患在寡威，故家人之道，尚威严也，家道可终，唯信与威，身得威敬，人亦如之，反之于身，则知施于人也，】象曰：威如之吉，反身之谓也。
大学曰：古之欲明明徳于天下者，先治其国，欲治其国者，先齐其家，欲齐其家者，先修其身，欲修其身者，先正其心，欲正其心者，先诚其意，欲诚其意者，先致其知，致知在格物，物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平，自天子以至于庶人，壹是皆以修身为本，其本乱而末治者否矣，其所厚者薄，而其所薄者厚，未之有也。此谓知本，此谓知之至也，所谓治国必先齐其家者，其家不可敎而能敎人者无之，故君子不出家而成敎于国，孝者所以事君也，弟者，所以事长也，慈者，所以使众也，诗云：桃之夭夭，其叶蓁蓁，之子于归，宜其家人，宜其家人，而后可以教国人，诗云：宜兄宜弟，宜兄宜弟，而后可以教国人，诗云：其仪不忒，正是四国。其为父子兄弟足法，而后民法之也，此谓治国在齐其家。
孝经曰：闺门之内，具礼矣乎？【宫中之门，其小者谓之闺，礼者，所以治天下之法也。闺门之内，其治至狭，然而治天下之法，举在是矣，】严父，严兄【事君，事长之礼也。】妻子臣妾，犹百姓徒役也，【徒役，皁牧也，妻子犹百姓臣妾，犹皁牧御之，必以其道，然后上下相安】。
昔四岳荐舜于尧，曰：瞽；子，父顽母嚚，象傲，【无目曰瞽，舜父有目不能分别好恶，故时人谓之瞽配，字曰瞍，瞍无目之称，心不则徳义之经为顽象，舜弟之字傲慢，不友言并恶，】克谐以孝，烝烝乂，不格奸，【谐和，烝，进也，言能以至孝和谐顽嚚，昏傲使进，进以善自治，不至于奸，恶】，帝曰：我其试哉！【言欲试舜，观其行迹，】女于时，观厥刑于二女，【女妻刑法也，尧于是以二女妻舜，观其法度，接二女以治家，】厘降二女于妫汭，嫔于虞，【降下嫔妇也，舜为匹夫，能以义礼下，帝女之心于所居，妫水之汭，使行妇道于虞氏】，帝曰：钦哉【叹，舜能修己行，敬以安人，则其所能者大矣，】。
诗称文王之德，曰：刑于寡妻，至于兄弟，以御于家邦，此皆圣人正家以正天下者也，降及后世，爰自卿士，以至匹夫，亦有家行隆美，可为人法者，今采集以为家范。
治家
卫石碏曰：君义臣行，父慈子孝，兄爱弟敬，所谓六顺也，齐晏婴曰：君令臣共，父慈子孝，兄爱弟敬，夫和妻柔，姑慈妇听，礼也，君令而不违，臣共而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉，礼之善物也，夫治家莫如礼，男女之别，礼之大节也，故治家者必以为先。礼，男女不杂坐，不同椸枷，不同巾栉，不亲授受，嫂叔不通问，诸母不潄裳，外言不入于梱内，言不出于梱女子许嫁，缨非有大故，不入其门，姑姊妹女子子，已嫁而反，兄弟弗与同席而坐，弗与同器而食，【皆为重别也，不杂坐，谓男子在堂，女子在房也，椸可以枷衣者通问，谓相称谢也，诸母，庶母也，潄澣也，庶母贱，可使潄衣，不可使潄，裳裳贱尊之者，亦所以逺别也外言，内言男女之职也，不出入者，不以相问也，梱门限也，女子许嫁，系缨，有从人之端也大故宫中有灾变，若疾病，然后入也。女子有宫者，亦谓由命士以上也，春秋传曰：群公子之舍，则已毕矣，女子十年而不出嫁，及成人可以出矣！犹不与男子共席而坐亦逺别也】男女非有行媒，不相知名，【见媒往来，传婚姻之言，乃相知姓名，】非受币，不交不亲，【重别有礼，乃相纒固】，故日月以告君，【周礼，凡取判妻入子者，媒氏书之以告君，谓此也。】斋戒，以告鬼神，【婚礼，凡受女之礼，皆于庙为神席，以告鬼神，谓此也。】为酒食，以召乡党僚友，【会宾客也，】以厚其别也，【厚重慎也，】。
又男女，非祭非丧，不相授器，【祭严丧，遽不嫌也。】其相授，则女受以篚，其无篚，则皆坐奠之，而后取之，【奠停地也，】外内不共井，不共湢浴，不通寝席不通，乞假男子入内，不啸不指，夜行以烛，无烛则止，【啸读为叱叱，嫌有隠使也，】女子出门，必拥蔽其面，夜行以烛，无烛则止，【拥犹障也，】道路，男子由右，女子由左【地，道尊右】。
又子生七年，男女不同席，不共食，【厚其别也，】男子十年，出就外傅，居宿于外，【外傅教学之师，】女子十年不出，【恒居内也，】。
又妇人送迎不出门见兄弟不逾阈【阈限也】
又国君夫人父母在则有归宁没则使卿宁
鲁公父文伯之母如季氏，【如之也，】康子在其朝，【自其外朝也，】与之言，弗应，从之，及寝门，弗应而入，【入康子之家也，】康子辞于朝而入见，【辞其家，臣入见敬，姜也，】曰：肥也不得闻命，无乃罪乎？曰：寝门之内，妇人治其业焉。上下同之，【寝门，正室之门也，上下，天子已下也，】夫外朝，子将业君之官职焉，内朝子将庀季氏之政焉，【庀治也，】皆非吾所敢言也。
公父文伯之母，季康子之从祖叔母也，康子往焉，防门而与之言，皆不逾阈，仲尼闻之，以为别于男女之礼矣，【防辟也，门寝门也，】。
汉万石君石奋无文学，恭谨，举无与比，奋长子建，次甲，次乙，次庆，皆以驯行孝谨，官至二千石，于是景帝曰石君及四子皆二千石，人臣尊宠乃举集其门，故号奋为万石君，孝景季年，万石君以上大夫禄归老于家，子孙为小吏，来归谒，万石君必朝服见之，不名，子孙有过失，不诮让，为便坐，对案不食，然后诸子相责，因长老肉袒固谢罪，改之，乃许，子孙胜冠者在侧，虽燕必冠，申申如也，僮仆防防如也，唯谨其执丧，哀戚甚，子孙遵教，亦如之，万石君家以孝谨闻乎郡国，虽齐，鲁诸儒质行，皆自以为不及也。建元二年，郎中令王臧以文学获罪，皇太后，太后以为儒者文多质少，今万石君家不言而躬行，乃以长子建为郎中令，少子庆为内史，建老白首，万石君尚无恙，每五日洗沐归谒亲，入子舍，窃问侍者，取亲中帬厠牏身自澣，洒复与侍者，不敢令万石君知之，以为常，万石君徙居陵里，内史庆醉归，入外门不下车，万石君闻之，不食庆恐，肉袒谢罪，不许，举宗及兄建肉袒，万石君让曰：内史贵人，入闾里，里中长老皆走匿，而内史坐车自如，固当，乃谢罢庆，庆及诸子入里门，趋至家，万石君元朔五年卒，建哭泣哀思，杖乃能行，岁余，建亦死，诸子孙咸孝，然建最甚，【甚孝于万石君】。
樊重字君云，世善农稼，好货殖，重性温厚，有法度，三世共财，子孙朝夕礼敬，常若公家，其营经产业，物无所弃，课役童，各得其宜，故能上下戮力，财利岁倍，乃至开广田土三百余顷，其所起庐舍，皆重堂髙阁陂渠灌注，又池鱼牧畜，有求必给，尝欲作器物，先种梓漆，时人嗤之，然积以岁月，皆得其用，向之笑者，咸求假焉，赀至巨万，而赈赡宗族，恩加乡闾，外孙何氏兄弟争财，重耻之，以田二顷，解其忿讼，县中称美，推为三老，年八十余终，其素所假贷人间数百万，遗令焚削，文契债家，闻者皆慙，争往偿之，诸子从敕，竟不肯受。
南阳冯良志行高洁遇妻子如君臣
宋侍中谢微从叔混，以刘毅党见诛，混妻晋阳公主，改适琅邪王练，公主虽执意不行，而诏与谢氏离絶公主以混家事委之微，混仍世宰相，一门两封，田业十余处，僮役千人，唯有二女，年并数岁，微经纪生业，事若在公，一钱尺帛出入，皆有文簿，宋武受命，晋阳公主，降封东乡君，节义可嘉，听还谢氏，自混亡，至是九年，而室宇修整，仓廪充盈，门徒不异平日，田畴垦辟，有加于旧。东乡叹曰：仆射生平，重此一子，可谓知人，仆射为不亡矣！中外亲姻里党故旧，见东乡之归者，入门莫不叹息，或为流涕，感微之义也。微性严正，举止必修礼度，婢仆之前，不妄言笑，由是尊卑大小，敬之若神，及东乡君薨，遗财千万，园宅十余所，及会稽，吴兴，琅邪诸处太傅安，司空琰时事业，奴僮犹数百人，公私或谓室内资财，宜归二女，田宅僮仆应属微，微，一物不取，自以私禄营葬，混女夫殷叡素好摴蒱，闻微不取财物，乃滥夺其妻妹及伯母两姑之分以还戏责，内人皆化微之让，一无所争，微舅子领军将军刘湛谓微曰：天下事宜有裁衷，卿此不问，何以居官？微笑而不答，或有讥以谢氏累世财产，充殷君一朝弃掷，譬弃物江海以为廉耳。微曰：亲戚争财，为鄙之甚，今内人尚能无言，岂可道之使争，今分多共少，不至有乏，身死之后，岂复见关。
刘君良，瀛州乐寿人，累世同居，兄弟至四从，皆如同气，尺布斗粟，相与共之，隋末，天下大饥，盗贼羣起，君良妻欲其异居，乃密取庭树鸟雏，交置巢中，于是羣鸟大相与鬭，举家怪之，妻乃説君良曰：今天下大乱，争鬭之秋，羣鸟尚不能聚居，而况人乎？君良以为然，遂相与析居，月余，君良乃知其谋，夜揽妻髪，骂曰：破家，贼乃汝耶？悉召兄弟哭而告之，立逐其妻，复聚居如初，乡里依之，以避盗贼，号曰义成堡，宅有六院，共一防子弟数十人，皆以礼法，贞观六年，诏旌表其门。
张公艺，郓州寿张人，九世同居，北齐，隋，唐皆旌表其门，麟德中，高宗封泰山，过寿张，幸其宅，召见公艺，问所以能睦族之道，公艺请纸笔以对，乃书忍字百余，以进其意，以为宗族所以不协，由尊长衣食，或有不均，卑幼礼节，或有不备，更相责望，遂成乖争，苟能相与忍之，则常睦雍矣。
唐河东节度使柳公绰在公卿间，最名，有家法中门，东有小斋，自非朝谒之日，每平旦辄出，至小斋，诸子仲郢等皆束带晨省，于中门之北，公绰决公私事接宾客，与弟公权及羣从弟再食，自旦至暮，不离小斋，烛至则以次命子弟一人执经，史立烛前，躬读一过毕，乃讲议居官，治家之法，或论文或听琴，至人定钟，然后归寝，诸子复昏定于中门之北，凡二十余年，未尝一日变易，其遇饥岁，则诸子皆蔬食，曰：昔吾兄弟侍先君为丹州刺史，以学业未成，不听食肉，吾不敢忘也。姑姊妹侄有孤嫠者，虽疎逺必为择壻嫁之，皆用刻木妆奁缬，文绢为资装，常言必待资装丰备，何如？嫁不失时，及公绰卒仲郢，一遵其法。
国朝公卿能守先法，久而不衰者，唯故李相昉家子孙，数世二百余口，犹同居共防，田园邸舍，所收及有官者俸禄皆聚之一库，计口日给饼饭，婚姻丧葬所费，皆有常数，分命子弟掌其事，其规模，大抵出于翰林学士宗谔所制也。
夫人爪牙之利，不及虎豹，膂力之强，不及熊罴，奔走之疾，不及麋鹿，飞飏之高不及燕雀，苟非羣聚以御外患，则反为异类食矣，是故圣人敎之以礼，使人知父子兄弟之亲，人知爱其父，则知爱其兄弟矣，爱其祖，则知爱其宗族矣！如枝叶之附于根榦，手足之系于身首，不可离也，岂徒使其粲然条理以为荣观哉？乃实欲更相依庇，以扞外患也，吐谷浑阿豺有子二十人，病且死，谓曰：汝等各奉吾一只箭，将玩之，俄而命母弟慕利延曰：汝取一只箭折之，慕利延折之，又曰：汝取十九只箭折之，慕利延不能折，阿豺曰：汝曹知否？单者易折，众者难摧，戮力一心，然后社稷可固，言终而死，彼戎狄也，犹知宗族相保以为强，况华夏乎圣人，知一族不足以独立也，故又为之甥舅，婚媾，姻娅以辅之，犹惧其未也，故又爱养百姓以衞之故爱亲者，所以爱其身也，爱民者，所以爱其亲也，如是，则其身安若泰山，寿如箕翼，他人安得而侮之哉？故自古圣贤未有不先亲其九族，然后能施及他人者也，彼愚者则不然，弃其九族逺其兄弟欲以专利其身，殊不知身既孤人，斯戕之矣，于利何有哉？昔周厉王弃其九族，诗人刺之曰：怀德惟宁，宗子惟城，毋俾城坏，毋独斯畏，苟为独居，斯可畏矣。
宋昭公将去，羣公子乐，豫曰：不可，公族，公室之枝叶也，若去之，则本根无所庇廕矣，葛藟犹能庇其根本，故君子以为比，况国君乎？此谚所谓庇焉而纵寻斧焉者也，必不可，君其图之！亲之以德，皆股肱也，谁敢防贰？若之何去之？昭公不听，果及于乱。
华亥，欲代其兄，合比为右师，谮于平公而逐之，左师曰：汝亥也，必亡，汝丧而宗室，于人何有？人亦于汝何有？既而华亥果亡。
孔子曰：不爱其亲而爱他人者，谓之悖德，不敬其亲而敬他人者，谓之悖礼，以顺则逆，民无则焉，不在于善，而皆在于凶德，虽得之，君子不贵也，故欲爱其身而弃其宗族，乌在其能，爱身也。
孔子曰：均无贫，和无寡，安无倾，善为家者，尽其所有而均之，虽粝食不饱，敝衣不完，人无怨矣。夫怨之所生，生于自私，及有厚薄也。
汉世谚曰：一尺布，尚可缝；一斗粟，尚可舂，言尺布可缝，而共衣斗粟可舂，而共食讥，文帝以天下之富，不能容其弟也。
梁中书侍郎裴子野，家贫妻子，常苦饥寒，中表贫乏者，皆收养之，时逢水旱，以二石米为薄粥，仅得徧焉，躬自同之，曾无厌色，此得睦族之道者也。
家范卷一
钦定四库全书
家范卷二       宋 司马光 撰祖
为人祖者，莫不思利，其后世然果能利之者鲜矣，何以言之？今之为后世谋者，不过广营生，计以遗之，田畴连阡陌，邸肆跨坊曲，粟，麦，盈囷仓，金帛充箧笥，慊慊然求之，犹未足施施，然自以为子子孙孙，累世用之，莫能尽也。然不知以义方，训其子以礼法齐其家，自于数十年中，勤身苦体，以聚之，而子孙于时，岁之间奢靡，游荡以散之，反笑其祖考之愚，不知自娱，又怨其吝啬，无恩于我，而厉虐之也，始则欺绐，攘窃以充其欲，不足则立券，举债于人，俟其死而偿之，观其意，惟患其考之寿也，甚者至于有疾不疗，阴行酖毒，亦有之矣，然则向之所以利后世者，适足以长子孙之恶而为身祸也，顷尝有士大夫，其先亦国朝名臣也，家甚富，而尤吝啬，斗升之粟尺寸之帛，必身自出纳，锁而封之，昼则佩钥于身，夜则置钥于枕下，病甚困絶不知人子孙窃其钥开藏室，发箧笥，取其财，其人后苏即扪枕下求钥，不得愤怒，遂卒，其子孙不哭，相与争匿其财，遂致鬭讼其处女亦防首执牒自讦于府庭，以争嫁资，为乡党笑，盖由子孙自幼及长，惟知有利，不知有义故也。夫生生之资，固人所不能无，然勿求多余，多余希不为累矣，使其子孙果贤耶？岂蔬粝布褐，不能自营至死于道路乎？若其不贤耶？虽积金满堂，奚益哉？多藏以遗子孙，吾见其愚之甚也！然则贤圣皆不顾，子孙之匮乏邪？曰：何为其然也？昔者圣人遗子孙以德，以礼贤人遗子孙，以廉以俭，舜自侧微积德，至于为帝，子孙保之，享国百世，而不絶周自后稷公刘太王王季，文王积德累功，至于武王而有天下，其诗曰：诒厥孙谋，以燕翼子，言丰德泽明礼法，以遗后世，而安固之也？故能子孙承统八百余年，其支庶，犹为天下之显诸侯，棊布于海内，其为利，岂不大哉！
孙叔敖为楚相，将死，戒其子曰：王数封我矣，吾不受也，我死，王则封汝，必无受利地，楚越之间有寝邱者，此其地不利而名甚恶，可长有者，唯此也，孙叔敖死，王以美地封其子，其子辞请寝，邱累世不失。
汉相国萧何买田宅？必居穷僻处，为家不治垣屋，曰：令后世贤，师吾俭；不贤，无为势家所夺。
太子太傅疏广乞骸骨归乡里，天子赐金二十斤，太子赠以五十斤，广日令家，具设酒食，请族人故旧宾客，相与娱乐，数问其家金余尚有几何？趣卖以共具，居岁余，广子孙窃谓其昆弟老人广所爱，信者曰：子孙冀及君时颇立产业基址，今日饮食费且尽，宜从大人所劝，説君买田宅，老人即以闲暇时为广言此计，广曰：吾岂老誖，不念子孙哉？顾自有旧田庐，令子孙勤力其中，足以共衣食，与凡人齐，今复増益之以为赢余，但教子孙怠惰耳，贤而多财，则损其志，愚而多财，则益其过，且夫富者众之怨也，吾既亡以教化子孙，不欲益其过而生怨。
涿郡太守杨震性公廉，子孙常蔬食，歩行故旧长者，或欲公为开产业，震不肯，曰：使后世称为清白吏子孙，以此遗之，不亦厚乎！
南唐德胜军节度使兼中书令周本好施，或劝之曰：公春秋髙宜少留余赀以遗子孙，本曰：吾系草屩，事吴武王位至将相，谁遗之乎？
近故张文节公为宰相，所居堂室不蔽风雨，服用饮膳，与始为河阳书记，时无异其所亲，或规之曰：公月入俸禄几何？而自奉俭薄，如此，外人不以公清俭为美，反以为有公孙布被之诈，文节叹曰：以吾今日之禄，虽侯服，王食何忧不足？然人情由俭，入奢则易，由奢入俭，则难此禄，安能常恃，一旦失之，家人既习于奢，不能顿俭，必至失所，曷若无失其常，吾虽违世家人，犹如今日乎？闻者服其逺虑此皆以徳业遗子孙者也，所得顾不多乎？
晋光禄大夫张澄当葬父，郭璞为占墓地，曰：葬某处年过百岁，位至三司，而子孙不蕃，某处年几减半，位裁乡校，而累世贵显，澄乃葬其劣，处位止光禄，年六十四而亡，其子孙昌炽，公侯将相，至梁陈不絶虽未必因，葬地而然，足见其爱子孙，厚于身矣。先公既登侍从，常曰：吾所得已多，当留以遗子孙处心，如此其顾念，后世不亦深乎！
家范卷二
钦定四库全书
家范卷三       宋 司马光 撰父   母
父
陈亢问于伯鱼曰：子亦有异闻乎？对曰：未也，尝独立，鲤趋而过庭，曰：学诗乎？对曰：未也，不学诗，无以言，鲤退而学诗，他日又独立，鲤趋而过庭，曰：学礼乎？对曰：未也，不学礼，无以立。鲤退而学礼，闻斯二者，陈亢退而喜曰：问一得三，闻诗闻礼，又闻君子之逺其子也【逺者非疏逺之谓也谓其进见有时，接遇有礼，不朝夕嘻嘻，相亵狎也，】。
曾子曰：君子之于子，爱之而勿面，使之而勿貌，遵之以道而勿强，言心虽爱之，不形于外，常以严庄莅之，不以辞色悦之也，不遵之以道，是弃之也？然强之或伤恩，故以日月，渐摩之也。
北齐黄门侍郎顔之推家训曰：父子之严，不可以狎，骨肉之爱，不可以简，简则慈孝不接，狎则怠慢生焉，由命士以上，父子异宫，此不狎之道也，抑搔痒痛，悬衾箧枕，此不简之教也。
石碏谏卫庄公曰：臣闻爱子，教之以义方，弗纳于邪，骄；奢，淫，泆，所自邪也，四者之来，宠禄过也，自古知爱子，不知敎使至于危辱乱亡者，可胜数哉？夫爱之当敎之，使成人爱之，而使陷于危辱乱亡，乌在其能，爱子也，人之爱其子者，多曰儿幼，未有知耳，俟其长而敎之，是犹养恶木之萌芽，曰：俟其合抱而伐之，其用力顾不多哉！又如开笼放鸟而捕之，解缰放马而逐之，曷若勿纵？勿解之为易也。
曲礼幼子常视毋诳
立必正方不倾听
长者与之提防，则两手奉长者之手，【习其扶持尊者，提防谓牵将行，】负剑，辟咡诏之，【负谓置之于背，剑谓挟之于傍，辟咡诏之，谓倾头与语，口旁曰咡，】则掩口而对，【习其乡，尊者屏气也，】。
内则子能食食，敎以右手能言，男唯女俞，男鞶革，女鞶丝，【俞然也，鞶小囊盛，帨巾者，男用革，女用缯，有饰縁之】六年，敎之数与方名【方名，东西南北之类，】七年，男女不同席，不共食，【教以别也，】八年，出入门戸及即席饮食，必后长者，始敎之让，【示以谦让，】九年，敎之数日，【知朔望，与六甲也，】十年，出就外傅，居宿于外，学书计，十有三年，学乐诵诗，舞勺成童，舞象，学射御【成童，十五以上】。
曾子之妻，出外儿随而啼，妻曰勿啼，吾归为尔，杀豕妻归，以语曾子，曽子即烹豕以食，儿曰：毋敎儿欺也。
贾谊言：古之王者，太子始生，固举以礼，使士负之，过阙则下，过庙则趋，孝子之道也，故自为赤子，而敎固已行矣，提孩有识，三公，三少固明孝仁礼义以道习之，逐去邪人，不使见恶行，于是皆选天下之端士，孝弟博闻有道术者以衞翼之使与太子居处出入，故太子乃生而见正事，闻正言，行正道，左右前后皆正人也，夫习与正人居之，不能毋正，犹生长于齐，不能不齐言也；习与不正人居之，不能毋不正，犹生长于楚，不能不楚言也。
顔氏家训曰：古者圣王子生孩提师保固明仁孝礼义，道习之矣，凡庶纵不能尔，当及婴稚，识人顔色，知人喜怒，便加敎诲，使为则为，使止则止，比及数岁，可省笞罚，父母威严而有慈，则子女畏慎，而生孝矣，吾见世间无敎而有爱，每不能然，饮食运为恣其所欲，宜诫翻奬，应呵反笑，至有识知，谓法当尔，防慢己，习方乃制之，捶挞至死而无威，忿怒日隆而增怨，逮于长成，终为败徳，孔子云：少成若天性，习惯如自然是也。谚云：敎妇初来，教儿婴孩，诚哉斯语。
凡人不能敎子女者，亦非欲陷其罪恶，但重于诃怒，伤其顔色不忍楚挞，惨其肌肤，尔当以疾病为喻，安得不用汤药针艾救之哉！又宜思勤督训者，岂愿苛虐于骨肉乎？诚不得已也。
王大司马【，梁大司马王僧辨也，】母卫夫人，性甚严正，王在湓城，为三千人，将年逾四十，少不如意，犹捶挞之，故能成其勲业。
梁元帝时，有一学士，聪敏有才，少为父所宠，失于教义，一言之是，徧于行路，终年誉之，一行之非，揜藏文饰，冀其自改，年登婚宦，暴慢日滋，竟以语言不择，为周逖抽肠，衅鼓云：然则爱而不教，适所以害之也，传称鸤鸠之养其子朝从上下，暮从下上，平均如一，至于人或不能然，记曰：父之于子也，亲贤而下无能使其所亲果贤也，所下果无能也，则善矣，其溺于私爱者，往往亲其无能而下其贤，则祸乱由此而兴矣。
顔氏家训曰：人之爱子，罕亦能均，自古及今，此弊多矣，贤俊者自可赏爱，顽鲁者亦当矜怜，有偏宠者，虽欲以厚之，更所以祸之，共叔之死，母实为之，赵王之戮，父实使之，刘表之倾宗覆族，袁绍之地裂兵亡，可谓灵龟明鉴此通论也。
曾子出其妻，终身不取，妻其子元请焉，曾子告其子曰：高宗以后妻杀孝己，尹吉甫以后妻放伯竒吾上不及高宗，中不比吉甫，庸知其得免于非乎？
后汉尚书令朱晖，年五十失，妻昆弟欲为继室，晖叹曰：时俗希不以后妻败家者，遂不娶，今之人年长，而子孙具者，得不以先贤为鉴乎？
内则曰：子妇未孝未敬，勿庸疾怨，【庸之言用也，】姑敎之，若不可敎而后怒之，【怒，谴责也，】不可怒，子放妇出，而不表礼焉，【表犹明也，犹为之隐不明，其犯礼之过也，】。
君子之所以治其子妇，尽于是而已矣，今世俗之人，其柔懦者，子妇之过尚小，则不能教而嘿藏之，及其稍着，又不能怒而心恨之，至于恶积罪大，不可禁遏，则喑呜郁悒，至有成疾，而终者如此，有子不若无子之为愈也。其不仁者则纵其情性，残忍暴戾，或听后妻之谗，或用嬖宠之计，捶扑过分，弃逐冻馁，必欲置之死地而后已，康诰，称子弗祗服，厥父事，大伤厥考心，于父不能字厥子，乃疾厥子，谓之元恶，大憝葢言，不孝不慈，其罪均也。
母
为人母者，不患不慈，患于知爱而不知敎也，古人有言曰：慈母败子，爱而不敎，使沦于不肖，陷于大恶，入于刑辟，归于乱亡，非他人败之也，母败之也，自古及今，若是者多矣，不可悉数。
周大任之娠，文王也，目不视恶色，耳不听淫声，口不出敖，言文王生而明圣，卒为周宗，君子谓大任能胎敎，古者妇人任子，寝不侧坐，不边立不跸，不食邪？味割不正不食，席不正不坐，目不视邪色，耳不听淫声，夜则令瞽诵诗道正事，如此则生子形容端正，才艺博通矣，彼其子尚未生也，固已敎之，况已生乎！
孟轲之母，其舍近墓，孟子之少也，嬉戏为墓间之事，踊跃筑埋，孟母曰：此非所以居之也。乃去舍市傍，其嬉戏为卖之，事孟母，又曰：此非所以居之也。乃徙舍学宫之傍其嬉戏，乃设俎豆揖让，进退孟母曰：此真可以居子矣，遂居之，孟子幼时问东家，杀猪何为？母曰：欲啖汝，既而悔曰：吾闻古有胎敎，今适有知而欺之，是敎之不信，乃买猪肉食，既长就学，遂成大儒，彼其子尚幼也，固已慎其所习，况已长乎！
汉丞相翟方进，继母随方进之长安，织履以资，方进游学。
晋太尉陶侃早孤贫，为县吏，番阳孝廉范逵常过侃，时仓卒无以待宾，其母乃截髪得双髲以易酒肴，逵荐侃于庐江太守，召为督邮由此得仕进。
后魏钜鹿魏缉母房氏缉生未十旬，父溥卒，母鞠育不嫁，训导有母仪法度，缉所交游，有名胜者，则身具酒馔，有不及己者，辄屏卧不餐，须其悔谢，乃食。
唐侍御史赵武孟少好田猎，尝获肥鲜以遗母，母泣曰：汝不读书而田猎如是，吾无望矣！竟不食其膳，武孟感激勤学，遂博通经史，举进士，至美官。
天平节度使柳仲郢母韩氏常粉苦参黄连和，以熊胆以授诸子，每夜读书，使噙之以止睡。
太子少保李景让母郑氏，性严明，早寡，家贫亲敎，诸子久雨，宅后古墙頽陷得钱满缸，奴婢喜，走告郑，郑焚香祝之曰：天盖以先君余庆，愍妾母子孤贫，赐以此钱，然妾所愿者，诸子学业有成，他日受俸，此钱非所欲也，亟命掩之，此唯患其子名不立也。
齐相田稷子受下吏，金百镒以遗其母，母曰：夫为人臣不忠，是为人子，不孝也，不义之财，非吾有也，不孝之子，非吾子也，子起矣，稷子遂慙而出，反其金而自归于宣王，请就诛，宣王悦其母之义，遂赦，稷子之罪，复其位而以公金赐母。
汉京兆尹隽不疑，每行县録囚徒还其母，輙问不疑，有所平反，活几何人耶？不疑多有所平反，母喜笑，为饮食言语异于它时，或亡所出，母怒为不食，故不疑为吏，严而不残。
吴司空孟仁尝为监鱼池，官自结网捕鱼，作鲊寄母，母还之曰：汝为鱼官，以鲊寄母，非避嫌也。
晋陶侃为县吏，尝监鱼池，以一坩鲊遗母，母封鲊责曰：尔以官物遗我，不能益我，乃增吾忧耳。
隋大理寺卿郑善果母翟氏，夫郑诚讨尉迟迥战死，母年二十而寡，父欲夺其志，母抱善果曰：郑君虽死，幸有此儿，弃儿为不慈，背死夫为无礼，遂不嫁，善果以父死王事，年数岁，拜持节，大将军，袭爵开封县公，年四十，授沂州刺史，寻为鲁郡太守，母性贤明，有节操，博涉书史，通晓政事，每善果出听事，母輙坐胡牀于鄣后察之，闻其剖断合理，归则大悦，即赐之坐，相对谈笑，若行事不允，或妄嗔怒，母乃还堂，防袂而泣，终日不食，善果伏于牀前不敢起，母方起谓之曰：吾非怒汝，乃慙汝家耳！吾为汝家妇，获奉洒扫，知汝先君忠勤之士也，守官清恪，未尝问私，以身狥国，继之以死，吾亦望汝副其此心，汝既年小而孤，吾寡耳，有慈无威，使汝不知礼训，何可负荷忠臣之业乎？汝自童稚袭茅土，汝今位至方岳，岂汝身致之邪？不思此事而妄加嗔怒，心縁骄乐堕于公政，内则坠尔家风，或失亡官爵，外则亏天子之法，以取辜戾，吾死日，何面目见汝先人于地下乎？母恒自纺绩，每至夜分而寝，善果曰：儿封侯开国，位居三品，秩俸幸足，母何自勤如此，荅曰：吁！汝年已长，吾谓汝知天下理，今闻此言，故犹未也。至于公事，何由济乎？今此秩俸，乃天子报汝先人之殉，命也，当散赡六姻，为先君之惠，奈何独擅其利，以为富贵乎？又丝枲纺绩，妇人之务，上自王后，下及大夫士妻，各有所制，若堕业者，是为骄逸，吾虽不知礼，其可自败名乎？自初寡便不御脂粉，常服大练，性又节俭，非祭祀宾客之事，酒肉不妄陈其前，静室端居，未尝輙出门閤内外姻戚有吉凶事，但厚加赠遗，皆不诣其门，非自手作及庄园禄赐所得，虽亲族礼遗，悉不许入门，善果歴任州郡内自出，馔于衙中食之，公廨所供，皆不许受，悉用修理，公宇及分僚佐，善果亦由此克已，号为清吏，考为天下最。
唐中书令崔，暐初为库部员外郎，母卢氏尝戒之曰：吾尝闻姨兄辛驭云，儿子从官于外，有人来言其贫窭不能自存，此吉语也，言其富足，车马轻肥，此恶语也，吾尝重其言，比见中表仕宦者多以金帛献遗其父母，父母但知忻悦，不问金帛所从来，若以非道得之，此乃为盗而未发者耳，安得不忧？而更喜乎？汝今坐食俸禄，苟不能忠清，虽日杀三牲，吾犹食之，不下咽也，暐由是以廉谨著名。
李景让宦已达髪斑白，小有过，其母犹挞之，景让事之终日常兢兢，及为浙西观察使，有左右都押牙迕景让意，景让杖之而毙，军中愤怒，将为变，母闻之，景让方视事，母出坐防事，立景让于庭下而责之曰：天子付汝以方面，国家刑法，岂得以为汝喜怒之资，妄杀无罪之人乎？万一致一方不宁，岂惟上负朝廷，使垂老之母，衔羞入地，何以见汝先人乎？命左右褫其衣坐之，将挞其背，将佐皆至为之请，不许，将佐拜且泣，久乃释之，军中由是遂安，此惟恐其子之入于不善也。
汉汝南功曹范滂，坐党人被收，其母就与诀曰：汝今得与李杜齐名，死亦何恨！既有令名，复求寿考，可兼得乎？滂跪受教，再拜而辞。
魏高贵乡公将讨司马文王以告，侍中王沈，尚书王经，散骑常侍王业，沈业出走告文王，经独不往，高贵乡公既薨，经被收辞母，母顔色不变，笑而应曰：人谁不死，但恐不得死，所以此并命，何恨之有！
唐相李义府专横，侍御史王义方欲奏弹之，先白其母曰：义方为御史，视奸臣不纠则不忠，纠之则身危，而忧及于亲为不孝，二者不能自决，奈何？母曰：昔王陵之母，杀身以成子之名，汝能尽忠以事君，吾死不恨！此非不爱其子，惟恐其子为善之不终也，然则为人母者，非徒鞠育其身，使不罹水火，又当养其德，使不入于邪恶，乃可谓之慈矣。
汉明德马皇后无子，贾贵人生肃宗，显宗命后母养之，谓曰：人未必当自生子，但患爱养不至耳，后于是尽心抚育，劳瘁过于所生，肃宗亦孝性淳笃，恩性天至，母子慈爱，始终无纎介之间，古今称之，以为美谈。
隋番州刺史陆让母冯氏，性仁爱，有母仪，让即其孽子也，坐赃当死，将就刑，冯氏蓬头垢面诣朝堂数让罪，于是流涕呜咽，亲持杯粥，劝让食，既而上表求哀，词情甚切，上愍然为之改容，于是集京城士庶于朱雀门，遣舍人宣诏曰：冯氏以嫡母之德，足为世范，慈爱之道，义感人神，特宜矜免，用奬风俗，让可减死除名，复下诏褒美之，赐物五百叚，集命妇与冯相识，以旌宠异。
齐宣王时，有人鬬死于道，吏讯之，有兄弟二人立其傍，吏问之，兄曰：我杀之，弟曰：非兄也，乃我杀之，期年，吏不能决，言之于相，相不能决，言之于王，王曰：今皆舍之，是纵有罪也，皆杀之，是诛无辜也，寡人度其母，能知善恶，试问其母，听其所欲杀活，相受命召其母，问曰：母之子杀人，兄弟欲相代死，吏不能决，言之于王，王有仁惠，故问母何所欲杀活，其母泣而对曰：杀其少者相受其言，因而问之曰：夫少子者，人之所爱，今欲杀之，何也？其母曰：少者妾之子也，长者前妻之子也，其父疾，且死之时，属于妾曰：善养视之，妾曰：诺，今既受人之托，许人以诺，岂可忘人之托，而不信其诺耶？且杀兄活弟，是以私爱废公义也；背言忘信，是欺死者也，失言忘约，已诺不信，何以居于世哉？予虽痛，子独谓行何？泣下沾襟，相入言之于王，王美其义高其行，皆赦不杀其子，而尊其母号曰义母。
魏芒慈母者，孟杨氏之女，芒卯之后妻也，有三子，前妻之子有五人，皆不爱慈母，遇之甚异，犹不爱慈母，乃令其三子不得与前妻之子，齐衣服饮食，进退起居，甚相逺前妻之子犹不爱，于是前妻中子犯，魏王令当死，慈母忧戚，悲哀带围减尺，朝夕勤劳，以救其罪，人有谓慈母曰：子不爱母至甚矣，何为忧惧？勤劳如此，慈母曰：如妾亲子，虽不爱妾，妾犹救其祸而除其害，独假子而不为，何以异于凡人，且其父为其孤也，使妾而继母，继母如母，为人母而不能爱其子，可谓慈乎？亲其亲而偏其假，可谓义乎？不慈且无义，何以立于世，彼虽不爱妾，妾可以忘义乎？遂讼之，魏安厘王闻之，高其义曰：慈母如此，可不赦其子乎？乃赦其子，而复其家，自此之后，五子亲慈母雍雍，若一慈母以礼义渐之率，导八子，咸为魏大夫，卿士。
汉安众令，汉中程文，矩妻李穆姜有二男，而前妻四子，以母非所生，憎毁日积，而穆姜慈爱温仁，抚字益隆，衣食资供，皆兼倍所生，或谓母曰：四子不孝甚矣，何不别居以逺之，对曰：吾方以义相导，使其自迁善也，及前妻长子，兴疾困笃，母恻隠亲自为调药膳，恩情笃密，兴疾久乃瘳，于是呼三弟谓曰：继母慈仁，出自天爱，吾兄弟不识恩养，禽兽其心，虽母道益隆，我曹过恶，亦已深矣，遂将三弟诣南郑狱，陈母之德，状已之过，乞就刑辟，县言之于郡，郡守表异其母，蠲除家徭，遣散四子，许以修革，自后训导愈明，并为良士，今之人为人嫡母而疾其孽子为人，继母而疾，其前妻之子者，闻此四母之风，亦可以少愧矣。
鲁师春姜嫁其女，三往而三逐春，姜问其故，以轻侮其室人也，春姜召其女而笞之，曰：夫妇人以顺从为务，贞慤为首，今尔骄溢不逊，以见逐，曾不悔前过，吾告汝数矣，而不吾用尔，非吾子也，笞之百而留之，三年，乃复嫁之女，奉守节义，终知为人妇之道，今之为母者，女未嫁，不能诲也，既嫁为之援，使挟已以凌其壻家，及见弃逐，则与壻家鬬讼，终不自责其女之不令也，如师春姜者，岂非贤母乎？
家范卷三
钦定四库全书
家范卷四       宋 司马光 撰子上
孝经曰：夫孝，天之经也，地之义也，民之行也，天地之经，而民是则之，又曰：不爱其亲而爱他人者，谓之悖德，不敬其亲而敬他人者，谓之悖礼，以顺则逆，民无则焉，不在于善，而皆在于凶德，虽得之，君子不贵也，又曰：五刑之属三千，而罪莫大于不孝，孟子曰：不孝有五，惰其四支，不顾父母之养，一不孝也，博奕好饮酒，不顾父母之养，二不孝也，好货财，私妻子，不顾父母之养，三不孝也，从耳目之欲，以为父母戮，四不孝也，好勇鬬狠以危父母，五不孝也，夫为人子而事亲或亏，虽有他善，累百不能掩也。可不慎乎！
经曰：君子之事亲也，居则致其敬，【恭己之身，不近危辱，】养则致其乐，【乐亲之志，】病则致其忧，丧则致其哀，祭则致其严，【严有恭也，】。
孔子曰：今之孝者，是谓能养，至于犬马，皆能有养，不敬，何以别乎礼，子事父母，鸡初鸣咸盥，潄盛容餙，以适父母之所父母之衣衾簟席，枕几不传，杖履只敬之，勿敢近，【传移也，】敦牟巵匜，非馂莫敢用【，巵匜酒浆，器敦牟，黍稷器】，在父母之所有命之应，唯敬对，进退周旋，慎齐【，齐庄也，】升降，出入揖逊，不敢哕噫！咳欠伸，跛倚睇视，不敢唾洟，【睇倾视也，】寒不敢袭，痒不敢搔，【袭谓重衣】，不有敬事，不敢袒裼，【父党无容，】不涉不撅，【撅揭衣也，】。
为人子者，出必告，反必面，【告面同耳，反言面者从外来，宜知亲之顔色安否，】所游必有常，所习必有业，【縁亲之意欲知之，】恒言不称老，【广敬】。
又为人子者，居不主奥，坐不中席，行不中道，立不中门，【谓与父同宫者也，不敢当其尊，处室中西南隅谓之奥，道有左右中门，谓枨闱之中央，内则曰：命士以上，父子皆异宫，】食飨不为槩，【槩量也，不制待宾客，馔具之所有，】祭祀不为尸，【尊者之处，为其失子道，然则尸卜筮无父者，】听于无声，视于无形，【恒若亲之，将有敎使然，】不登高，不临深，不苟訾不苟，笑【为近，其危辱也，人之性不欲见毁訾，不欲见笑，君子乐然后笑，】孝子不服，闇不登危，【服事也，不闇防之中从事为有非常，且嫌失礼也。】惧辱亲也。
宋武帝即大位，春秋已高，每旦朝继母萧太后未尝失时刻，彼为帝王尚如是，况士民乎！
梁临川静惠王宏兄懿为齐中书令为东昏侯所杀，诸弟皆被收，僧慧思藏，宏得免，宏避难潜伏，与太妃异处，每遣使叅问起居，或谓逃难须密，不宜往来，宏衔泪答曰：乃可无我，此事不容暂废，彼在危难尚如是，况平时乎！
为子者不敢自高贵，故在礼，三赐不及车马，【三赐三命也，凡仕者一命而受爵，再命而受衣服，三命而受车马而身，所以尊者备矣，卿大夫士之子不受，不敢以成尊比逾于父，天子诸侯之子不受，自卑逺于君】不敢以富贵加于父兄。
国初平章事王溥父，祚有宾客，溥常朝服侍立，客坐不安席，祚曰：防犬不足为之起，此可谓居则致其敬矣。
礼，子事父母，鸡初鸣而起，左右佩服以适父母之所及所下气怡声，问衣燠寒，疾痛苛痒，而敬抑搔之，【怡悦也，苛疥抑按搔摩也，】出入，则或先或后，而敬扶持之，【先后之，随时便也。】进盥，少者奉槃，长者奉水，请沃盥，卒受巾，【槃承盥，水者巾以帨手，】问所欲，而敬进之，柔色以温之，【温借也，】父母之命，勿逆勿怠，【恃其孝敬之爱，则或违懈，】若饮之，食之虽不嗜，必尝而待【，请后命而去也，】加之衣服，虽不欲必服而待【，待后命释藏也，】。
又子妇无私，货无私畜，无私器，不敢私假，不敢私与【家事，统于尊也，】。
又为人子之礼，冬温而夏凊，昏定而晨省，【安定其牀衽也，省问其安否，何如？】在丑夷不争，【丑众也，夷同侪也，】。
孟子曰：曾子养曾晳，必有酒肉，将彻，必请所与，问有余，必曰：有；曾晳死，曾元养曾子，必有酒肉，将彻，不请所与，问有余，曰：亡矣，将以复进也，此所谓养口体者也，若曾子，则可谓养志也，事亲若曾子者，可也。
老莱子孝奉二亲，行年七十，作婴儿戏，身服五采，斑斓之衣，尝取水上堂，诈跌仆卧地，为小儿啼，防雏于亲侧，欲亲之喜。
汉谏议大夫江革，少失父，独与母居，遭天下乱，盗贼并起，革负母逃难，备经险阻，常采拾以为养，遂得俱全于难，革转客下邳，贫穷裸跣行，佣以供母，便身之物，莫不毕给。建武末年，与母归乡里，每至岁时，县当案比【，案验以比之，犹今貌阅也，】革以老母，不欲摇动，自在辕中，挽车不用牛马，由是乡里称之曰江巨孝。
晋西河人王延事亲色养，夏则扇枕席，冬则以身温被，隆冬盛寒，体无全衣，而亲极滋味。
宋会稽何子平为扬州从事，吏月俸，得白米，輙货市粟麦，人曰：所利无几，何足为烦？子平曰：尊老在东，不办得米，何心独飨白粲，每有赠鲜肴者，若不可寄至家，则不肯受，后为海虞令，县禄唯供养母一身，不以及妻子，人疑其俭薄，子平曰：希禄本在养亲，不在为己，问者慙而退。
同郡郭原平养亲，必以己力，佣赁以给供养，性甚巧，每为人佣作，止取散夫价，主人设食，原平自以家贫，父母不办有肴味，唯飡盐饭而已，若家或无食，则虚中竟日，义不独饱，须日暮作毕，受直归家，于里籴买，然后举防。
唐曹成王皋为衡州刺史，遭诬在治，念太妃老，将惊而戚，出则囚服就辟，入则拥笏垂鱼，坦坦施施，贬潮州刺史，以迁入贺，既而事得直，复还衡州，然后跪谢告实，此可谓养则致其乐矣。
礼，父母有疾，冠者不栉，行不翔，【忧不为容也，】言不惰，【忧不在私好，惰不正之言，】琴瑟不御，【忧不在乐】，食肉不至变味，饮酒不至变貌，【忧不在味，】笑不至，矧怒不至詈，【忧在心，难变也。齿本曰：矧大笑则见，】疾止复故。
文王之为世子，朝于王季，日三【，三皆曰朝，以其礼同】，鸡初鸣而衣服，至于寝门外，问内竪之御者曰：今日安否？何如？【内竪小臣之属，掌外内之通命者，御如小史直日矣，】内竪曰安，文王乃喜，【孝子恒兢兢】及日中又至，亦如之，及莫又至，亦如之，【莫夕也，】其有不安节，则内竪以告文王，文王色忧，行不能正履，【节谓居处之故事，履蹈地也，】王季复膳，【饮食安也，】然后亦复初，【忧解】，武王帅而行之，不敢有加焉。【庶几程式之帅，循也，】文王有疾，武王不脱冠带，而养【言，常在侧】，文王一饭，亦一饭，文王再饭，亦再饭，【欲知气力，箴药所胜，】旬有二日，乃间【间犹瘳也，】。
汉文帝为代王，时薄太后常病三年，文帝目不交睫，衣不解带，汤药非口所尝弗进。
晋范乔父粲，仕魏为太宰，中郎齐王芳被废，粲遂称疾，阖门不出，阳狂不言，寝所乘车，足不履地，子孙常侍左右，其顔色，以知其防，如此三十六年，终于所寝之车，乔与二弟并弃学业，絶人事侍疾家庭，至粲没，不出里邑。
南齐庾黔娄为孱陵令，到县未旬，父易在家遘疾，黔娄忽心惊，举身流汗，即日弃官归家，家人悉惊其忽至，时易病始二日，医云：欲知差剧，但尝粪甜苦，易泄利，黔娄輙取尝之，味转甜滑，心愈忧苦，至夕，每稽颡北辰，求以身代，俄闻空中有声曰：征君寿命尽，不可延汝，诚祷既至，改得至月末晦而易亾。
后魏孝文帝幼有至性，年四岁时，献文患痈，帝亲自吮脓。
北齐孝昭帝性至孝，太后不豫，出居南宫，帝行不正履，容色贬悴，衣不解带，殆将旬殿，去南宫五百余步，鸡鸣而出，辰时方还，来去徒行，不乘舆辇，太后所苦小增，便即寝伏阁外，食饮药物，尽皆躬亲，太后惟常心痛不自堪忍，帝立侍帷前，以爪搯手心，血流出袖，此可谓病则致其忧矣。
经曰：孝子之丧亲也，哭不哀，【气竭而息声不委曲，】礼无容，【触地无容，】言不文，【不为文饰，】服美不安，【不安美饰，故服缞麻】，闻乐不乐，【悲哀在心，故不乐也，】食防不甘，【防美也，不甘美味，故蔬食水饮，】此哀戚之情也，三日而食，敎民无以死伤生，毁不灭性，此圣人之政也，【不食三日，哀毁过情，灭性而死，亏孝道，故圣人制礼，施教不令，至于殒灭，】丧不过三年，示民有终也，【三年之丧，天下达礼，使不肖企及，贤者俯从，夫孝子有终身之忧，圣人以三年为制者，使人有终竟之限也。】为之棺椁衣衾而举之，【周尸为棺，周棺为椁衣，谓敛衣衾被也，举谓举尸内于棺也，】陈其簠簋而哀慼之【，簠簋，祭器也，陈奠素器而不见亲，故哀慼之】，擗踊哭泣，哀以送之，【男踊女擗，袒载送之，】卜其宅兆而安厝之，【宅墓穴也，兆茔域也，葬事大，故卜之，】为之宗庙，以鬼享之，【立庙，祔祖之后，则以鬼礼享之，】春秋祭祀，以时思之，【寒暑变移，益用增感，以时祭祀，展其孝思也，】生事爱敬，死事哀慼，生民之本尽矣，死生之义备矣，孝子之事亲终矣，君子之于亲丧，固所以自尽也。不可不勉。丧礼备在方册，不可悉载。
孔子曰：少连，大连善居丧，三日不怠，三月不解，期悲哀，三年忧，东夷之子也，高子执亲之丧也，【子孔子弟子名柴】，泣血三年，【言泣无声，如血出】，未尝见齿，【言笑之微，】，君子以为难。
顔丁善居丧，【顔丁鲁人】始死，皇皇焉，如有求而弗得，及殡望望焉，如有从而弗及，既葬，慨焉如不及，其反而息，【从随也，慨惫貌】。
唐太常少卿苏颋遭父丧，睿宗起复为工部侍郎，颋固辞，上使李日知谕防，日知终坐不言而还，奏曰：臣见其哀毁，不忍发言，恐其殒絶，上乃听其终制。
左庶子李涵为河北宣慰使，会丁母忧，起复本官而行，每州县邮驿，公事之外，未尝啓口，蔬饭饮水，席地而息，使还，请罢官终丧制，代宗以其毁瘠，许之，自余能尽哀，竭力以丧其亲，孝感，当时名光，后来者世不乏人，此可谓丧则致其哀矣。
古之祭礼详矣，不可徧举，孔子曰：祭如在君子事，死如事生，事亡如事存，斋三日，乃见其所为斋者，【思之熟也。】，祭之日，乐与哀半，飨之必乐，已至必哀，外尽物内尽志入室，僾然必有见乎其位，周还出户肃然，必有闻乎其容声，出户而听，忾然必有闻乎其叹息之声，【周还出户，谓荐设时也，无尸者阖戸若食间则有出戸而听之】，是故先王之孝也，色不忘乎目，声不絶乎耳，心志嗜欲，不忘乎心，致爱则存，致慤则着，着存不忘乎心，夫安得不敬乎？【存着，则谓其思念也，】齐，齐乎其敬也，愉愉乎其忠也，勿勿诸其欲，其飨之也，【勿勿犹勉，勉也，】诗曰：神之格思，不可度思，矧可斁思，【格至也，矧况也斁厌也，言孝子之享，亲尽其敬，爱之心而已矣，安知神之所处，于彼乎？于此乎？况敢有厌怠之心乎？】此其大畧也。
孟蜀太子宾客李郸年七十余，享祖考，犹亲涤器，人或代之，不从，以为无以达追慕之意，此可谓祭则致其严矣。
经曰身体髪肤受之父母不敢毁伤孝之始也
曾子有疾，召门弟子曰：啓予足，啓予手，【郑曰：啓，开也，曽子以为身体，受于父母，不敢毁伤，故使弟子开衾而视之，】诗云：战战兢兢，如临深渊，如履薄氷，【孔曰：言此诗者，喻己常慎，恐有毁伤】，而今而后，吾知免夫，小子。
乐正子春下堂而伤足，数月不出，犹有忧色，门弟子曰：夫子之足瘳矣！数月不出，犹有忧色，何也？乐正子春曰：善，如尔之问也，善如尔之问也，吾闻诸曾子，曾子闻诸夫子曰：天之所生，地之所养，惟人为大，父母全而生之，子全而归之，可谓孝矣。不亏其体，不辱其身，可谓全矣。【曽子闻诸夫子，述曾子所闻于孔子之言】，故君子顷步而弗敢忘孝也。今予忘孝之道，予是以有忧色也，一举足而不敢忘父母，一出言而不敢忘父母，一举足而不敢忘父母，是故道而不径，舟而不游，不敢以先父母之遗体行殆，一出言而不敢忘父母，是故恶言不出于口，忿言不反于身，不辱其身，不羞其亲，可谓孝矣。【径步邪趋疾也，】。
或曰：亲有危难，则如之何？亦忧身而不救乎？曰：非谓其然也？孝子奉父母之遗体，平居一毫不敢伤也，及其徇仁蹈义，虽赴汤火无所辞，况救亲于危难乎古以死，徇其亲者多矣。
晋末乌程人潘综，遭孙恩乱，攻破村邑，综与父骠共走避贼，骠年老行迟，贼转逼，骠语综，我不能去，汝走可脱，幸勿俱死，骠困乏坐地，综迎贼叩头曰：父年老，乞赐生命，贼至，骠亦请贼曰：儿少自能走，今为老子不去，孝子不惜死，可活此儿，贼因斫骠，综乃抱父于腹下，贼斫综头面，凡四创，综当时闷絶有一贼从傍来会，曰：卿举大事，此儿以死救父，云何可杀？杀孝子不祥，贼乃止。父子并得免。
齐射声校尉，庾道愍所生母漂流交州，道愍尚在襁褓，及长知之，求为广州，绥宁府佐至府而去交州尚逺乃自负担冒崄自达，及至州，寻求母经年不获，日夜悲泣，尝入村，日暮雨骤，乃寄止一家，有妪负薪自外还，道愍心动，因访之，乃其母也。于是俯伏号泣，逺近赴之莫不挥泪。
梁湘州主簿吉翂，【孚云切】父，天监初，为原乡令，为吏所诬，逮诣廷尉，翂年十五，号泣衢路，祈请公卿，行人见者皆为陨涕，其父理虽清白，而耻为吏讯，乃虚自引咎，罪当大辟，翂乃挝登闻鼓，乞代父命，武帝嘉异之，尚以其童稚，疑受敎于人，敕廷尉蔡法度严加脇诱取其欵实，法度乃还寺，盛陈徽纆，厉色问曰：尔求代父死，敕已相许，便应伏法，然刀锯至剧，审能死不？且尔童孺，志不及此，必人所敎姓名是谁？若有悔异，亦相听许，对曰：囚虽弱，岂不知死可畏惮，顾诸弟幼藐，唯囚为长，不忍见父极刑，自延视息，所以内断胸臆，上干万乘，今欲殉身不测，委骨泉壤，此非细故，奈何受人敎耶？法度知不可屈挠，乃更和顔诱语之曰：主上知尊侯无罪，行当释亮，观君神仪明秀，足称佳童，今若转辞，幸父子同济，奚以此妙年，苦求汤镬，翂曰：凡鲲鲕蝼蚁，尚惜其生，况在人斯，岂愿虀粉，但父挂深劾，必正刑书，故思殒仆，冀延父命，翂初见囚，狱掾依法备加桎梏，法度矜之，命脱其二械，更令着一小者，翂弗听，曰：翂求代父死，死囚岂可减乎？竟不脱械，法度以闻，帝乃宥其父子，丹阳尹王志求其在廷尉故事，并诸乡居，欲于岁首举充纯孝，翂曰：异哉王尹，何量翂之薄也，夫父辱子死，斯道固然，若翂有腼面目，当其此举，则是因父买名，一何甚辱？拒之而止，此其章章尤著者也。
家范卷四
钦定四库全书
家范卷五       宋 司马光 撰子下
书称舜烝烝乂，不格奸，何谓也？曰：言能以至孝和顽嚚，昏傲使进，进以善自治，不至于大恶也。
曾子耘，误斩其根，晳怒，建大杖以击其背，曾子仆地而不知人，久之乃苏，欣然而起，进于曾晳曰：向也参得罪于大人，用力敎参，得无疾乎？退而就房，援琴而歌，欲令曾晳闻之，知其体康也，孔子闻之而怒，告门弟子曰：参来勿内，曾参自以为无罪，使人请于孔子，孔子曰：汝不闻乎？昔舜之事瞽瞍，欲使之未尝不在于侧，索而杀之，未尝可得，小捶则待过，大杖则逃走，故瞽瞍不犯不父之罪，而舜不失烝烝之孝，今参事父委身以待暴怒，殪而不避，身既死而陷父于不义，其不孝孰大焉？汝非天子之民乎？杀天子之民，其罪奚若？曾参闻之曰：参罪大矣，遂造孔子而谢过，此之谓也。【此章疑有缺文，姑阙之，以俟博学，君子】。
或曰：孔子称色难色难者，观父母之志趣，不待发言而后顺之者也，然则经何以贵于谏争乎？曰：谏者为救过也，亲之命可从而不从，是悖戾也，不可从而从之，则陷亲于大恶，然而不谏，是路人，故当不义，则不可不争也，或曰，然则争之，能无咈亲之意乎？曰：所谓争者，顺而止之，志在必于从也，孔子曰：事父母几谏，【包曰：几者防也，当微谏纳善言于父母，】见志不从，又敬不违，劳而不怨，【包曰：谏父母者，见志有不从，已諌之色，则又当恭敬不违，父母意而遂已之谏】礼，父母有过，下气怡色，柔声以谏，谏若不入，起敬起孝，説则复谏【，起犹更也，】不説则与其得罪于乡党州闾，宁熟谏，【子从父之命，不可谓孝也；】父母怒，不説而挞之流血，不敢疾怨，起敬起孝，又曰：事亲有隠而无犯，又曰，父母有过，谏而不逆，又曰：三谏而不听，则号泣而随之，言穷无所之也。或曰：谏则彰，亲之过奈何？曰：諌诸内隠诸外者也，谏诸内则亲过不逺隠诸外故人莫得而闻也？且孝子善则称亲，过则归已，凯风曰：母氏圣善，我无令人其心如是，夫又何过之彰乎？
或曰：子孝矣，而父母不爱如之何？曰：责己而已，昔舜父顽母嚚，象傲日以杀舜为事，舜往于田，日号泣于旻天，于父母，【仁覆愍下，谓之旻天，言舜初耕于厯山之时为父母所疾，日号泣于旻天，及父母，克己自责，不责于人，】负罪引慝，只载见瞽瞍，防防斋栗，瞽瞍亦允若，诚之至也，如瞽瞍者犹信而顺之，况不至是者乎？【慝恶载事也，防防斋栗敬惧之貌，言舜负罪引恶，敬以事见于父，栗惧斋庄，父亦信顺之，言能以至诚感顽，父】。
曾子曰：父母爱之，喜而不忘；父母恶之，惧而弗怨，汉侍中薛包好学，笃行丧母，以至孝闻，及父娶后妻而憎包，分出之，包日夜号泣，不能去，至被殴杖，不得已，庐于舍外，旦入而洒埽，父怒，又逐之，乃庐于里门，晨昏不废，积岁余，父母慙而还之。
晋太保，王祥至孝，早丧亲，继母朱氏不慈，数譛之，由是失爱于父，每使埽除牛下，祥愈恭谨，父母有疾，衣不解带，汤药必亲尝有丹柰结实，母命守之，每风雨祥，輙抱树而泣，其笃孝纯至如此，母终，居丧毁悴，杖而后起。
西河人王延九岁丧母，泣血三年，几至灭性，每至忌月，则悲泣三旬，继母卜氏，遇之无道，恒以蒲穰，及败麻头与延贮衣，其姑闻而问之，延知而不言，事母弥谨，卜氏尝盛冬思生鱼，敕延求而不获，杖之流血，延寻汾淩而哭，忽有一鱼长五尺，踊出氷上，延取以进，母卜氏心悟，抚延如已生。
齐始安王谘议，刘沨父绍，仕宋位中书郎，沨母早亡，绍被敕纳路太后兄女为继室，沨年数岁，路氏不以为子，奴婢辈捶打之无期度，沨母亡，日輙悲啼不食，弥为婢辈所苦，路氏生溓，沨怜爱之不忍舍，常在牀帐侧，輙被驱捶，终不肯去，路氏病经年，沨昼夜不离左右，每有增加，輙流涕不食，路氏病瘥感其意，慈爱遂隆，路氏富盛，一旦为沨，立斋宇，筵席不减侯王。
唐宣歙观察使崔衍，父伦为左丞，继母李氏，不慈于衍，衍时为富平尉，伦使于吐蕃，久方归，李氏衣敝衣以见伦，伦问其故，李氏称伦使于蕃中，衍不给衣食，伦大怒，召衍责诟，命仆拉于地，袒其背，将鞭之，衍泣涕，终不自陈，伦弟殷闻之，趋往以身蔽衍，杖不得下，因大言曰：衍每月俸钱皆送嫂处，殷所具知，何忍乃言衍不给衣食，伦怒乃解，由是伦遂不听，李氏之谮，及伦卒，衍事李氏益谨，李氏所生，次子郃，每多取母钱，使其主以书契，征负于衍，衍岁为偿之，故衍官至江州刺史，而妻子衣食无所余，子诚孝而父母，不爱则孝，益彰矣，何患乎！
或曰：妻子失亲之意，则如之何？曰：礼子甚宜，其妻父母不説出【宜犹善也，】子不宜其妻，父母曰：是善事我子行，夫妇之礼焉，没身不衰。
汉司校尉鲍永，事后母至孝，妻尝于母前叱狗，永去之。
齐征北司徒记室刘瓛，【音桓，】母孔氏，甚严明瓛，年四十余，未有婚对，建元中髙帝与司徒褚彦囬为瓛娶王氏女，王氏穿壁挂履，土落孔氏牀上，孔氏不悦，瓛即出其妻。
唐鳯阁舍人李迥秀母氏庶贱，其妻崔氏尝叱媵婢，母闻之不悦，迥秀即时出妻，或止之曰：贤室虽不避嫌疑，然过非出状，何遽如此？迥秀曰：娶妻本以养亲，今违忤顔色何敢畱也？竟不从。
后汉郭巨家贫，养老母妻，生一子三岁，母常减食与之，巨谓妻曰：贫乏不能供给，共汝埋子，子可再有母，不可再得，妻不敢违，巨遂掘坑二尺余，得黄金一釜，或曰，郭巨非中道曰然，以此敎民，民犹厚于慈而薄于孝。
或曰：五母在礼律，皆同服，凡人事嫡继慈养之情，乌能比于所生，或者疑于伪与？曰：是何言之悖也！在礼为人后者斩衰三年，传曰：何以三年也？受重者必以尊服，服之何如？而可为之后，同宗则可为之后，如何而可以为人后，支子可也，为所后者之祖父母妻，妻之父母，昆弟，昆弟之子，若子【若子者，谓所为后之子如亲子，】继母如母，传曰：继母何以如母？继母之配，父与因母同，故孝子不敢殊也，【因犹亲也，】慈母如母，传曰：慈母者，何也？妾之无子者，妾子之无母者，父命妾曰：以为子命，子曰：女以为母，若是则生养之终，其身如母死，则丧之三年，如母贵，父之命也，况嫡母子之君也，其尊至矣， 梁中军田曹行参军庾沙弥嫡母刘氏寝疾，沙弥晨昏侍侧，衣不解带，或应鍼炙輙以身先试，及母亡，水浆不入口累日，初，进大麦薄饮，经十旬方为薄粥，终丧不食盐酱，冬日不衣绵纩，夏日不解，衰绖不出庐户，昼夜号恸，邻人不忍闻，所坐荐泪霑为烂，墓在新林，忽有旅松百许株，枝叶郁茂，有异常松，刘好噉甘蔗，沙弥遂不复食之， 汉丞相翟方进既富贵，后母犹在，进供养甚笃， 太尉胡广年八十，继母在堂，朝夕赡省，旁无几杖，言不称老， 汉，显宗命马皇后母养肃宗，肃宗孝性纯笃，母子慈爱，始终无纎介之间，帝既专以马氏为外家，故所生贾贵人不登极位，贾氏亲宗无受宠荣者，及太后崩，乃防书加贵人玉赤绶而已 ，古人有丁兰者，母早亡，不及养，乃刻木而事之，彼贤者，孝爱之心发于天性，失其亲而无所施，至于刻木犹可事也。况嫡继慈养之存乎圣人，顺贤者之心而为之礼，岂有圣人而敎人为伪者乎？
葬者，人子之大事，死者以窀穸，为安宅兆而未葬，犹行而未有归也，是以孝子虽爱亲，畱之不敢久也。古者天子七月，诸侯五月，大夫三月，士逾月，诚由礼物有厚薄，奔赴有逺近不如是不能集也，国家诸令王公以下皆三月而葬，葢以待同位，外姻之会葬者，适时之宜，更为中制也，礼未葬，不变服，啜粥，居倚庐，寝苫枕块，既虞而后有所变，葢孝子之心以为亲，未获所安，已不敢即安也。
汉蜀郡太守廉范，王莽大司徒丹之孙也，父遭丧乱，客死于蜀汉，范遂流寓西州，西州平，归乡里，年五十，辞母西迎父丧，蜀都太守张穆丹之故吏，重资送范，范无所受，与客歩负丧归葭萌，载舩触石破没，范抱持棺柩，遂俱沉溺，众伤其义，钩求得之，疗救仅免于死，卒得归葬。
宋会稽贾恩，母亡未葬，为邻火所逼，恩及妻栢氏号哭奔救，邻近赴助，棺榇得免，恩及栢氏俱烧死，有司奏改其里为孝义里，蠲租布三世，追赠恩显亲左尉。
会稽郭原平父亡，为茔圹凶功，不欲假人已虽巧，而不解作墓，乃访邑中有茔墓者助之运力，经时展勤，久乃闲练，又自卖丁夫，以供众费，窀穸之事，俭而当礼，性无术学，因心自然，葬毕，诣所买主，执役无懈，与诸奴分务，让逸取劳，主人不忍使，每遣之，原平服勤，未尝暂替，佣赁养母，有余聚以自赎。
海虞令，何子平母丧去官，哀毁逾礼，每至哭踊，顿絶方苏，属大明末，东土饥荒，继以师旅，八年不得营葬，昼夜号哭，常如袒括之日，冬不衣絮，暑不就清凉，一日以数合米为粥，不进盐菜，所居屋败，不蔽风日，兄子伯兴，欲为葺理，子平不肯，曰：我情事未伸，天地一罪人耳，屋何宜覆，蔡兴宗为会稽太守，甚加矜赏，为营冡圹。
新野庾震丧父母，居贫无以葬，赁书以营事，至手掌穿然后成葬事，贤者于葬何如？其汲汲也，今世俗信术者妄言以为葬，不择地及岁月日时，则子孙不利，祸殃总至，乃至终丧，除服，或十年或二十年，或终身或累世犹不葬，至为水火所漂，焚他人所投弃失亡，尸柩不知所之者，岂不哀哉！人所贵有子孙者，为死而形体有所付也，而既不葬，则与无子孙而死，道路者奚以异乎？诗云：行有死人，尚或殣之，况为人子孙，乃忍弃其亲而不葬哉。
唐太常博士吕才叙葬书曰：孝经云，卜其宅兆而安厝之，葢以窀穸既终，永安体魄，而朝市迁变，泉石交侵，不可前知，故谋之龟筮，近代或选年月，或相墓田，以为一事失所，祸及死生，按礼，天子诸侯大夫葬皆有月数，则是古人不择年月也，春秋九月丁巳，葬定公，雨，不克葬，戊午，日中乃克葬，是不择日也，郑简公司墓之室当道，毁之则朝，而窆不毁，则日中而窆，子产不毁，是不择时也，古之葬者，皆于国都之北，域有常处，是不择地也，今葬者以为子孙富贵，贫贱夭寿，皆因卜所致，夫子文为令尹而三已，柳下惠为士师，而三黜讨其邱垅，未尝改移，而野俗无识，妖巫妄言，遂于躃踊之际，择葬地而希官爵；荼毒之秋，选葬时而规财利，斯言至矣，夫死生有命，富贵在天，固非葬所能移，就使能移，孝子何忍委其亲不葬而求利于已哉？世又有用羌胡，法自焚其柩，收烬骨而葬之者，人习为常，恬莫之怪，呜呼！讹俗誖戾，乃至此乎？或曰，旅宦逺方贫不能致其柩不焚之，何以致其就葬，曰：如廉范辈岂其家富也，延陵季子有言，骨肉归复于土，命也，魂气则无不之也，舜为天子廵狩，至苍梧而殂，葬于其野，彼天子犹然，况士民乎？必也无力，不能归其柩，即所亡之地而葬之，不犹愈于毁焚乎？或曰生，事之以礼；死，葬之以礼，祭之以礼，具此数者，可以为大孝乎？曰：未也，天子以德敎加于百姓，刑于四海为孝，诸侯以保社稷为孝，卿大夫以守其宗庙为孝，士以保其禄位，为孝，皆谓能成其先人之志不坠，其业者也。
晋庾衮，父戒衮以酒，衮尝醉自责曰：余废先人之戒，其何以训人！乃于父墓前，自杖三十，可谓能不忘训辞矣。
诗云：题彼鹡鸰，载飞载鸣，我日斯迈，而月斯征，夙兴夜寐，无忝尔所生。
经曰：立身行道，扬名于后世，以显父母，孝之终也，又曰：事亲者，居上不骄，为下不乱，在丑不争，居上而骄则亡，为下而乱则刑，在丑而争则兵三者不除，虽日用三牲之养，犹为不孝也。
内则曰：父母虽没，将为善思，贻父母令名必果，将为不善，思贻父母羞辱，必不果，【贻遗也，果决也】。
公明仪问于曾子曰：夫子可以为孝乎？曾子曰：是何言欤？是何言欤？君子之所谓孝者，先意承志，谕父母于道，参直养者也，安能为孝乎？
曾子曰：身也者，父母之遗体也，行父母之遗体，敢不敬乎？居处不庄，非孝也；事君不忠，非孝也；莅官不敬，非孝也；朋友不信，非孝也；战陈无勇，非孝也；五者不备，烖及其亲，敢不敬乎？亨熟，羶芗尝而荐之，非孝也；君子之所谓孝也，国人称愿然曰：幸哉有子如此，所谓孝也已。为人子能如是，可谓之孝，有终矣。
家范卷五
<子部,儒家类,家范>
钦定四库全书
家范卷六       宋 司马光 撰女   孙   伯叔父   侄
女
礼，女子十年不岀，【恒居内也，】姆教婉娩，聴従【婉，谓言语也。娩谓容貌也。】执麻枲，治丝茧，织纴组紃，学女事，以共衣服，【紃，縧】观于祭祀，纳酒浆笾豆菹醢，礼相助奠，【当及女时而知】，十有五年而笄，【谓应年许嫁者，女子许嫁，笄而字之，其未许嫁，二十而笄，】二十而嫁，古者妇人先嫁三月，祖庙未毁，教于公宫，祖庙既毁，教于宗室，教以妇徳妇言妇容，妇功，教成祭之，牲用鱼，芼之以苹藻，所以成妇顺也，【谓与天子诸侯同姓者也，嫁女者，必就尊者，教成之，教之者，女师也，祖庙，女所出之祖也，公君也，宗室，宗子之家也妇徳贞顺也妇言，辞令也，妇容，婉娩也，妇功，麻丝也，祭之，祭其所出之祖也，鱼苹藻，皆水物隂类也鱼为爼实，苹藻为羮菜，祭无牲牢，告事耳。非正祭也，其祭盛用黍，云：君使有司告之，宗子之家，若其祖庙已毁，则为坛而告焉，】。
曹大家女戒曰：今之君子，徒知训其男，检其书传，殊不知夫主之不可不事，礼义之不可不存，但教男而不教女，不亦蔽于彼此之教乎？礼八歳始教之书，十五而志于学矣，独不可依此以为教哉！夫云妇徳不必才明絶异也。妇言，不必辩口利辞也，妇容，不必顔色美丽也，妇功，不必工巧过人也，清闲贞静，守节整齐，行已有耻，动静有法，是谓妇徳择辞而说，不道恶语，时然后言，不厌于人，是谓妇言。盥浣尘秽，服饰鲜洁，沐浴以时，身不垢辱，是谓妇容。専心纺绩不好戏笑，洁齐酒食，以奉賔客，是谓妇功。此四者，女之大徳而不可乏者也，然为之甚易，唯在存心耳，凡人不学，则不知礼义，不知礼义，则善恶是非之所在，皆莫之识也，于是乎有身，为暴乱而不自知其非也，祸辱将及，而不知其危也，然则为人皆不可以不学，岂男女之有异哉？是故女子在家，不可以不读孝经，论语，及诗礼畧通大义，其女功则不过桑麻织绩，制衣裳为酒食而已，至于刺绣华巧，管弦歌诗，皆非女子所宜习也，古之贤女，无不好学，左图右史，以自儆戒。
汉和熹邓皇后六歳能史书，【史书周宣王太史籕所作大篆十五篇也，前汉书曰：教学童之书也，】十二通诗，论语，诸兄每读经传，辄下意难问，【下意犹出意也，】志在典籍，不问居家之事，母常非之曰：汝不习女工，以供衣服，乃更务学，宁当举博士邪？后重违母言，昼脩妇业，暮诵经典，家人号曰诸生，其余班婕妤，曹大家之徒以学显，当时名垂，后来者多矣。
汉珠崖，令女名初，年十三，珠崖多珠，继母连大珠，以为系臂，及令死，当还葬法珠，入于闗者死继母，弃其系臂珠，其男年九嵗好而取之，置母镜奁中，皆莫之知，遂与家室奉丧归，至海闗海闗吏搜索得珠十枚，于镜奁中，吏曰：嘻！此值法无可奈何？谁当坐者？初在左右，心恐继母去置奁中，乃曰：初坐之，吏曰：其状如何？初对曰：君子不幸夫人解系臂去之，初心惜之，取置夫人镜奁中，夫人不知也，吏将初劾之，继母意以为实，然怜之，因谓吏曰：愿且待幸无劾儿，儿诚不知也，儿珠妾之系臂也，君不幸妾解去之，心不忍弃，且置镜奁中迫奉丧，忽然忘之，妾当坐之，初，固曰：实初取之，继母又曰，儿但让耳，实妾取之，因涕泣不能自禁，女亦曰：夫人哀初之孤，强名之以活，初身夫人，实不知也。又因哭泣，泣下交颈，送丧者尽哭，哀恸傍人，莫不为酸鼻，挥涕闗吏执笔劾不能就一字闗垂泣终日，不忍决，乃曰：母子有义如此，吾宁坐之，不忍加文母子相让，安知孰是遂弃珠而遣之，既去，乃知男独取之。
宋防稽寒人陈氏，有女无男，祖父母年八九十，老无所知，父笃癃疾，母不安其室，遇歳饥，三女相率于西湖采菱莼，更日至市货卖，未尝亏怠，乡里称为义门，多欲娶为妇，长女自伤防独誓不肯行，祖父母寻相继卒，三女自营殡葬，为庵舍居墓侧。
又诸暨东洿里屠氏女，父失明，母痼病，亲戚相弃，乡里不容，女移父母逺住纻舍昼采樵，夜纺绩以供养，父母俱卒，亲营殡葬，负土成坟，乡里多欲娶之，女以无兄弟，誓守坟墓不嫁。
唐孝女王和子者，徐州人，其父及兄为防秋卒，戍泾州，元和中，吐蕃冦边父兄战死，无子，母先亡，和子年十七，闻父兄殁于边，披发徒跣缞裳，独往泾州，行丐取父兄之丧，归徐营葬，植松栢，剪发壊形庐于墓所，节度使王智兴以状奏之，诏旌表门闾，此数女者，皆以单惸，事其父母，生则能养，死则能葬，亦女子之英秀也。
唐奉天，窦氏二女，虽生长草野，幼有志操，永泰中，羣盗数千人，剽掠其村落，二女皆有容色，长者年十九，幼者年十六，匿岩穴间，盗曳出之，骑逼以前，临壑谷深数百尺，其姊先曰：吾宁就死，义不受辱，即投崖下而死，盗方惊骇其妹，従之自投折足，败面，血流被体，盗乃舍之而去，京兆尹第五琦嘉其贞烈，奏之，诏旌表门闾，永蠲其家丁役，二女遇乱，守节不渝，视死如归，又难能也。
汉文帝时，有人上书齐太仓令淳于意有罪，当刑，诏狱逮系长安，意有五女，随而泣，意怒骂曰：生女不生男，缓急无可使者，于是少女缇萦伤父之言，乃随父西上书曰：妾父为吏，齐中称其亷平今坐法当刑，妾切痛死者不可复生，而刑者不可复属，虽欲改过自新，其道莫由，终不可得，妾愿入身为官婢，以赎父刑罪，使得改行自新也。书闻，上悲其意，此歳中亦除肉刑法，缇萦一言而善，天下防其泽，后世赖其福所及，逺哉！
后魏孝女王舜者，赵邹人也，父子春，与従兄长忻不协，齐亡之际，长忻与其妻同谋杀子春，舜时年七歳，又二妹，粲年五歳，璠年二歳并孤苦，寄食亲戚，舜抚育二妹，恩义甚笃，而舜隂有复雠之心，长忻殊不备，姊妹俱长，亲戚欲嫁，辄拒不従，乃密谓二妹曰：我无兄弟，致使父雠不复，吾辈虽女子，何用生为！我欲共汝报复何如？二妹皆垂涕曰：唯姊所命，夜中姊妹各持刀逾墙入，手杀长忻夫妇，以告父墓，因诣县请罪，姊妹争为谋首，州县不能决，文帝闻而嘉叹，原罪，礼父母之雠，不与共戴天，舜以幼女蕴志，发愤卒，袖白刃，以揕雠人之胸，岂可以壮男子反不如哉！
孙
书曰：辟不辟，忝厥祖，诗云：无念尔祖，聿脩厥徳，然则为人而怠于徳是忘其祖也，岂不重哉！
晋李密犍为人，父早亡，母何氏改醮？密时年数，歳感恋弥至，烝烝之性，遂以成疾，祖母刘氏，躬自抚养，密奉事，以孝谨闻，刘氏有疾，则泣侧息，未尝解衣，饮膳汤药，必先尝后进，仕蜀为郎，蜀平，泰始初，诏徴为太子洗马，密以祖母年髙无人奉养，遂不应命，上疏曰：臣无祖母，无以至今日，祖母无臣，无以终余年，母孙二人，更相为命，是以私情区区，不敢弃逺臣密今年四十有四，祖母刘氏，今年九十有六，是臣尽节于陛下之日长，而报养刘氏之日短也，乌鸟私情，乞愿终养，武帝矜而许之。
齐彭城郡丞刘瓛，【音桓，】有至性，祖母病疽经年，手持膏药，溃指为烂。
后魏张元芮城人，世以纯至为乡里所推，元年六歳，其祖以其夏中热，欲将元就井浴，元固不肯谓其贪戏，乃以杖击其头曰：汝何为不肯浴，元对曰：衣以盖形，为覆其防，元不能防，露其体于白日之下，祖异而舍之，年十六，其祖丧明三年，元恒忧泣，昼夜读佛经，礼拜以祈福祐，每言：天人师乎？元为孙不孝，使祖丧明，今愿祖目见明，元求代闇，夜梦见一老翁，以金镵疗其祖目，于梦中喜跃，遂即惊觉，乃徧告家人，三日，祖目果明，其后祖卧疾再周，元恒随祖所食多少，衣冠不解，旦夕扶侍，及祖没，号踊絶而复苏，随其父水浆不入口三日，乡里感叹异之，县博士杨辄等二百余人上其状，有诏表其门闾，此皆为孙能养者也。
唐仆射李公【名讷，】有居第，在长安脩行里，其密邻即故日南杨相也，【名收】，丞相早歳与之有旧，及登庸，权倾天下，相君选妓数辈，以宰府不可外馆，栋宇无便事者，独书阁，东邻乃李公冗舍也，意欲吞之，垂涎少俟，且迟迟于发言，忽一日，谨致一函，以为必遂及复札，大失所望，又逾月，召李公之吏得言者，欲以厚价购之，或曰，水竹别墅，交质李公复不许，又逾月，乃授公之子弟官，冀其稍动，初意竟亡，回命有王处士者，知书善棋，加之敏辩，李公寅夕，与之同处，丞相密召，以诚告之，托其讽谕王生忭奉其防，勇于展効，然以李公褊直，伺良便者，乆之一日公遘病生，独侍前公，谓曰：筋衰骨虚风气，因得乗间而入所谓空穴来风，枳枸来巢也，生对曰：然，向聆西院，枭集树杪，某心忧之，果致微恙，空院之来，妖禽犹枳枸来巢矣，且知赍器换缗，未如鬻之，以赡医药，李公卞急，揣知其意，怒，发上植厉声曰：男子寒死餧死，鵩窥而死，亦其命也。先人之敝庐，不忍为权贵优笑之地，挥手而别，自是王生及门，不复接矣。
平卢节度使杨损初为殿中侍御史，家新昌里，与路岩第接，岩方为相，欲易其廐，以广第损，宗族仕者十余人，议曰：家世盛衰，系权者，喜怒不可拒也，损曰：今尺寸土皆先人旧物，非吾等所有，安可奉权臣邪？穷达命也，卒不与，岩不悦，使损按狱，黔中年余，还彼室宅，尚以家世旧物，不忍弃失，况诸侯之于社稷，大夫之于宗庙乎？为人孙者，可不念哉！
伯叔父
礼服兄弟之子犹子也，葢圣人縁情制礼，非引而进之也。
汉第五伦性至公，或问伦曰：公有私乎？对曰：吾兄子尝病，一夜十往，退而安寝，吾子有病，虽不省视，而竟夕不眠，若是者，岂可谓无私乎？伯鱼贤者，岂肯厚其兄子不如其子哉！直以数往视之，故心安终夕不视，故心不安耳，而伯鱼更以此语人益，所以见其公也。
宗正刘平，更始时，天下乱，平弟仲为贼所杀，其后，贼复忽然而至，平扶侍其母，奔走逃难，仲遗腹女始一歳平抱仲女而弃其子，母欲还，取平不聴，曰：力不能两活，仲不可以絶类遂去而不顾。
侍中淳于恭兄崇卒，恭养孤幼，教诲学问，有不如法，辄反杖，用自杖棰，以感悟之儿，慙而改过。
侍中薛包弟子求分财异居，包不能止，乃中分其财，奴婢引其老者，曰：与我共事乆若不能使也，田庐取其荒顿，【顿犹废也，】者曰：吾少时所理，意所恋也，器物取其朽败者，曰：我素所服食，身口所安也，弟子数破其产，辄复赈给。
晋右仆射邓攸，永嘉末，石勒过泗水，攸以牛马负妻子而逃，又遇贼，掠其牛马，步走担，其儿及其弟子绥，度不能两全，乃谓其妻曰：吾弟早亡，唯有一息，理不可絶止应自弃我儿耳！幸而得存，我后当有子，妻泣而従之，乃弃其子而去，卒以无嗣，时人义而哀之，为之语曰：天道无知，使邓伯道无儿，弟子绥服攸丧，三年。
太尉郄鉴少，值永嘉乱在乡里，甚穷馁，乡人以鉴名徳传共饭之，时兄子迈外甥周翼并小，常携之就食，乡人曰：各自饥困，以君贤，欲共相济耳，恐不能兼有所存，鉴于是独徃食讫，以饭着两颊边还，吐与二儿，后并得存，同过江迈，位至防军，翼为剡县令，鉴之薨也，翼追抚育之恩，解职而归，席苫心丧三年，世有杀其孤，规财利者，独何心哉？
侄
宋义兴人许昭先叔父肇之，坐事系狱，七年不判，子侄二十许人，昭先家最贫薄，専独伸诉无日，在家饷馈肇之，莫非珍新，资产既尽，卖宅以充之，肇之诸子倦怠，惟昭先无有懈息，如是七载，尚书沈演之嘉其操行，肇之事由此得释。
唐栁泌叙其父，天平节度使，仲郢行事，云：事季父太保，【名公权】，如事元公，【名公绰，】非甚疾，见太保，未尝不束带，任大京兆盐铁使通衢，遇太保，必下马端笏，太保马过方登车，每暮束带，迎太保马首，起居太保屡以为言，终不以官达，稍改太保，常言于公卿间云，元公之子，事某如事严父，古之贤者事诸父，如父礼也。
家范卷六
钦定四库全书
家范卷七       宋 司马光 撰兄   弟   姑姊妹   夫
兄
凡为人兄不友，其弟者必曰：弟不恭于我，自古为弟，而不恭者，孰若象万章问于孟子曰：父母使舜完廪捐阶，瞽瞍焚廪，使浚井，出従而揜之，【完治廪仓，阶梯也，使舜登廪屋而捐去其阶，焚烧其廪也，一説旋阶舜即旋従阶下，瞽瞍不知其已下，故焚廪也，使舜浚井，舜入而即出，瞽瞍不知已，出従而葢其井，以为死矣，】象曰：谟盖都君咸我绩【象，舜异母弟谟谋盖覆也，都于也，君舜也，舜有牛羊仓廪之奉，故谓之君。咸皆绩功也，象言谋覆于君而杀之者，皆我之功，欲与父母分，舜之有取其善者，故引其功也。】牛羊父母仓廪，父母【，欲以牛羊仓廪与其父母】干戈，朕，琴：朕！弤，朕二嫂，使治朕栖，【弤都礼切干楯，戈防也，琴，舜所弹五弦琴也，弤雕弓也，天子曰彤弓，尧禅舜天下，故赐之雕弓也，栖牀也，二嫂娥皇，女英治牀，欲以为妻也，】象往入舜宫，舜在牀琴，象曰：郁陶思君尔忸怩，【象见，舜坐在牀鼔琴愕然反，辞曰：我郁陶思君，故来见君也，忸怩而慙，是其色也，】舜曰：惟兹臣庶，汝其于予治，【兹此也，象素憎舜，不至其宫也，故舜见来而喜曰：惟念此臣众，汝故助我治耳，】不识，舜不知象之将杀已，与【万章言：我不知舜不知象之将杀已与为好言顺辞，以荅象也。】曰：奚而不知也，象忧亦忧，象喜亦喜，【奚何也？孟子曰：舜何为不知？象杀已也，仁人爱其弟，忧喜随之象，方言思君，故以顺辞荅之，】曰：然则舜伪喜者，与【伪诈也，万章言：如是则为舜非至诚而诈喜，以悦人矣，】曰：否！昔者有馈生鱼于郑子产，子产使校人畜之池，校人烹之，反命曰：始舍之，圉圉焉，少则洋洋焉，攸然而逝，子产曰：得其所哉？得其所哉？【孟子言否云，舜不诈喜也，因为説子产以喻之，子产，郑国公子，公孙侨，大贤人也，校人主池沼，小吏也，圉圉，鱼在水羸劣之貌，洋洋舒缓，摇尾之貌，攸然迅走，水趣深处也。故曰得其所哉？重言之，嘉得鱼之志也，】校人出，曰：孰谓子产智，予既烹而食之，曰：得其所哉？得其所哉？故君子可欺以其方，难罔以非其道，彼以爱兄之道来，故诚信而喜之，奚伪焉？【方类也，君子可以事类欺，故子产不知校人之食其鱼象，以其爱兄之言，来向舜，是亦其类也。故诚信之而喜，何伪喜也？】万章问曰：象日以杀舜为事，立为天子，则放之，何也？【怪舜放之，何故】？孟子曰：封之也，或曰放焉，【舜封象于有庳，或有人以为放之】，万章曰：舜流共工于幽州，放驩兜于崇山，杀三苖于三危，殛鲧于羽山，四罪而天下咸服，诛不仁也，象至不仁，封之有庳，有庳之人奚罪焉？仁人固如是乎？在他人则诛之，在弟则封之，【舜诛四佞，以其恶也。象恶亦甚，而封之仁人用心，当如是乎？罪在他人，当诛之，在弟则封之，】曰：仁人之于弟也，不藏怒焉，不宿怨焉，亲爱之而已矣。亲之，欲其贵也，爱之，欲其富也，封之有庳，富贵之也，身为天子弟为匹夫，可谓亲爱之乎？【孟子言仁人于弟，不问善恶亲爱之，而已封者，欲使富贵耳，身为天子，弟虽不仁，岂可使为匹夫也，】敢问，或曰：放者何谓也？【万章问放之意，】曰：象不得有为于其国，天子使吏治其国而纳其贡赋焉，故谓之放，岂得暴彼民哉？【象不得施教于其国，天子使吏代其治，而纳贡赋与之比，诸见放也，有庳，虽不得贤君象，亦不侵其民也】，虽然，欲常常而见之，故源源而来，不及贡，以政接于有庳，【虽不使象得豫政事，舜以兄弟之恩，欲常常见之无已，故源源而来，如流水之与源通，不及贡者，不待朝贡，诸侯常礼乃来也，其间歳歳自至京师，谓若天子以政事接见，有庳之君者，实亲亲之恩也，然则弟之不恭，益所以彰兄之友也，】。
汉丞相陈平，少时家贫，好读书，有田三十亩，独与兄伯居，伯常耕田，縦平使游学，平为人长，美色，人或谓陈平贫何食而肥若是？其嫂嫉平之不视家产，曰：亦食糠覈耳，【覈音纥，麦糠中不破者也，】有叔如此，不如无有，伯闻之，逐其妇而弃之。
御史大夫，卜式本以田畜为事，有少弟，弟壮，式脱身出，独取畜羊百余，田宅财物尽与弟式，入山牧十余年，羊致千余头，买田宅，而弟尽破其产，式辄复分与弟者数矣。
隋吏部尚书牛弟弼，好酒酗，尝醉射杀，驾车牛，还宅，其妻迎谓曰：叔射杀牛，闻无所怪问，直答曰：作脯，坐定，其妻又曰：叔忽射杀牛，大是异事，曰：已知顔色自若，读书不辍。
唐朔方节度使李光进弟河东节度使，光顔先娶妇母，委以家事，及光进娶妇，母已亡，光顔妻籍家财纳管钥于光进，妻光进妻不受，曰：娣妇逮事先姑，且受先姑之命，不可改也，因相持而泣，卒令光顔妻主之矣。
平章事韩滉有幼子，夫人栁氏所生也，弟湟戏于掌上，误坠堦而死，滉禁约，夫人勿悲啼，恐伤叔郎，意为兄如此，岂妻妾它人所能间哉！
弟
弟之事兄，主于敬爱，齐射声校尉刘璡，【音津，】兄瓛夜隔壁呼璡，璡不答，方下牀着衣立，然后应瓛怪其乆璡曰向束带未竟。
梁安成康王秀于武帝布衣昆弟，及为君臣，小心畏敬，过于疎贱者，帝益以此贤之，若此可谓能敬矣。
后汉议郎郑均，兄为县吏，颇受礼遗，均数谏止，不聴，即脱身为佣，歳余得钱帛，归以与兄，曰：物尽可复得，为吏坐赃，终身捐弃，兄感其言，遂为亷洁均好义笃实，养寡嫂孤兄，恩礼甚至。
晋咸宁中疫，颍川庾衮二兄俱亡，次兄毗复危殆，厉气方炽，父母诸弟皆出次于外，衮独留不去，诸父兄强之，乃曰：衮性不畏病，遂亲自扶持，昼夜不眠，其间复抚柩哀临不辍，如此十有余旬，疫势既歇，家人乃反，毗病得差，衮亦无恙，父老咸曰：异哉，此子守人所不能守，行人所不能行，歳寒然后知松栢之后凋，始知疫疠之不相染也。
右光禄大夫，顔含兄畿，咸宁中得疾，就医自疗，遂死于医家，家人迎丧旐，毎绕树而不可解，引丧者颠仆，称畿言曰：我夀命未死，但服药太多，伤我五脏耳，今当复活，慎无葬也。其兄祝之曰：若尔，有命复生，岂非骨肉所愿，今但欲还家，不尔葬也，旐乃解，及还，其妇梦之曰：吾当复生，可急开棺，妇颇説之，其夕，母及家人又梦之，即欲开棺，而父不聴，含时尚少，乃慨然曰：非常之事，古则有之，今灵异至此，开棺之痛，孰与不开相负，父母従之，乃共发棺，有生验，以手刮棺，指爪尽伤，气息甚微，存亡不分矣，饮哺将防累月，犹不能语，饮食所须，托之以梦，阖家营视，顿废生业，虽在母妻，不能无倦矣，含乃絶弃人事，躬亲侍养，足不出户者十有三年，石崇重含淳行，赠以甘防含，谢而不受，或问其故，答曰：病者绵昧，生理未全，既不能进噉，又未识人惠，若当谬留，岂施者之意也，畿竟不起，含二亲既终，两兄既殁，次嫂樊氏，因疾失明，含课励家人，尽心奉养，日自尝省药馔，察问息耗，必簮屦束带，以至病愈。
后魏王平太守陆凯兄琇坐咸阳王禧谋反事被收，卒于狱，凯痛兄之死，哭无时节，目几失明，诉寃不已，备尽人事，至正始初，世宗复琇官爵，凯大喜，置酒集诸亲曰：吾所以数年之中抱病忍死者，顾门户计尔，逝者不追，今愿毕矣，遂以其年卒。
唐英公李勣贵为仆射，其姊病，必亲为燃火煮粥，火焚其须鬓，姊曰：仆射妾多矣，何为自苦如是，勣曰：岂为无人耶？顾今姊年老，勣亦老，虽欲乆为姊煮粥，复可得乎？若此可谓能爱矣。
夫兄弟至亲一体，而分同气异息，诗云：凡今之人，莫如兄弟，又云：兄弟阋于墙，外御其侮，言兄弟同休戚，不可与他人议之也，若己之兄弟，且不能爱，何况他人已不爱人，人谁爱已？人皆莫之爱，而患难不至者，未之有也。诗云：母独斯畏，此之谓也。兄弟手足也，今有人防其左足以益右手，庸何利乎？虺一身两口，争食相龁，遂相杀也，争利而相害，何异于虺乎？
顔氏家训论，兄弟曰：方其幼也，父母，左提右挈，前襟后裾，食则同案，衣则传服，学则连业，游则共方，虽有悖乱之人不能不相爱也，及其壮也，各妻其妻，各子其子，虽有笃厚之人，不能不少衰也，娣姒之比兄弟，则疎薄矣。今使疎薄之人而节量，亲厚之恩，犹方底而圆，葢必不合也，唯友悌深至，不为傍人之所移者，可免夫兄弟之际，异于他人，望深虽易怨，比他亲则易弭，譬犹居室，一穴则塞之，一隙则涂之，无頽毁之虑，如雀鼠之，不防风雨之不防，壁陷楹沦，无可救矣，仆妾之为鼠雀，妻子之为风雨，甚哉！兄弟不睦，则子侄不爱子侄，不爱则羣，従疏薄羣従，疏薄则童仆为雠敌矣。如此，则行路皆踖，其面而蹈其心，谁救之哉？人或交天下之士，皆有懽爱而失，敬于兄者，何其能多而不能少也，人或将数万之师，得其死力，而失恩于弟者，何其能疎而不能亲也，娣姒者多，争之地也，所以然者，以其当公务而就私情，处重责而懐薄义也，若能恕，已而行换子而抚，则此患不生矣，人之事兄，不同于事父，何怨爱弟？不如爱子乎？是反照而不明也。
吴太伯及弟仲雍，皆周太王之子，而王季厯之兄也，季厯贤而有圣子昌，太王欲立季厯以及昌，于是太伯，仲雍二人乃奔荆蛮，文身防发，示不可用，以迎季厯季厯果立，是为王季，而昌为文王，太伯之奔荆蛮，自号句吴，荆蛮义之従，而归之千余家，立为吴太伯子曰：太伯，其可谓至徳也已矣，三以天下让，民无得而称焉。
伯夷，叔齐，孤竹君之二子也，父欲立叔齐，及父卒，叔齐让伯夷，伯夷曰：父命也。遂逃去，叔齐亦不肯立而逃之，国人立其中子。
宋宣公舍，其子与夷而立穆公，穆公疾，复舍其子冯而立与夷，君子曰：宣公可谓知人矣，立穆公，其子飨之，命以义夫！
吴王夀梦卒有子四人，长曰诸樊，次曰余祭，次曰夷昧，次曰季札，季札贤而夀梦欲立之，季札让不可，于是乃立长子诸樊，诸樊卒有命授弟余祭，欲传以次，必致国于季札而止，季札终逃去，不受。
汉扶阳侯韦贤病笃，长子太常丞坐宗庙事系狱，罪未决，室家问贤当为后者，贤恚恨不肯言，于是贤门下生博士义倩等与室家计，共矫贤令，使家丞上书言大行，以大河都尉，成为后，贤薨，成在官，闻丧又言：当为嗣，成深知其非贤雅意，即阳为病狂，卧便利，中笑语，昏乱徴至长安既葬，当袭爵，以狂不应召，大鸿胪奏状，章下丞相，御史案验，遂以成实不病，劾奏之，有诏勿劾，引拜成，不得已受爵，宣帝髙其节，时上欲淮阳宪王为嗣，然因太子起于细微，又早失母，故不忍也乆之上欲感风宪王，辅以礼让之臣，乃召拜成为淮阳中尉。
陵阳侯丁綝卒，子鸿当袭封，上书让国于弟成，不报，既葬，挂衰绖于冢庐而逃去，鸿与九江人鲍骏相友善，及鸿亡封，与骏遇于东海，阳狂不识骏，骏乃止而让之曰：春秋之义，不以家事废王事，今子以兄弟私恩而絶父不灭之基，可谓智乎？鸿感语垂涕，乃还就国。
居巢侯刘般卒，子恺当袭爵，让于弟宪，遁逃避封乆之章和中，有司奏请絶恺国，肃宗美其义，将优假之，恺犹不出，积十余歳，至永元十年，有司复奏之，侍中贾逵上书称恺有伯夷之节，宜矜宥，全其先公以増圣朝尚徳之美，和帝纳之，下诏曰：王法崇善，成人之美，其聴宪嗣爵，遭事之宜，后不得以为比，乃徴恺拜为郎。
后魏髙凉王孤平文皇帝之第四子也。多才艺，有志畧烈帝之前元年，国有内难，昭成为质于后赵，烈帝临崩，顾命迎立昭成，及崩，羣臣咸以新有大故，昭成来未可果，宜立长君，次弟屈，刚猛多变，不如孤之寛和柔顺，于是大人梁葢等杀屈共推孤为嗣，孤不肯，乃自诣邺奉迎，请身留为质，石季龙义而从之，昭成即王位，乃分国半部以与之，然兄弟之际，宜相与尽诚，若徒事形迹，则外虽友爱，而内实乖离矣。
宋祠部尚书蔡廓奉兄轨如父，家事大小，皆谘而后行，公禄赏赐，一皆入轨，有所资须，悉就典者请焉，従武帝在彭城，妻郄氏书求夏服，时轨为给事中，廓答书曰：知须夏服，计给事自应相供，无容别寄，向使廓従妻言，乃乖离之渐也。
梁安成康王秀与弟始兴王憺友爱，尤笃憺乆为荆州刺史，常以所得中分秀，秀称心受之，不辞多也，若此可谓能尽诚矣。
衞宣公恶其长子急，子使诸齐，使盗待诸莘，将杀之弟夀子告之使行，不可，曰：弃父之命，恶用子矣，有无父之国，则可也，及行，饮以酒夀子载其旌以先，盗杀之，急子至，曰：我之求也，此何罪？请杀我乎？又杀之。
王莽末，天下乱，人相食，沛国赵孝弟礼为饿贼所得，孝闻之，即自缚诣贼，曰礼乆饿羸瘦不如孝肥，饿贼大惊，并放之，谓曰：且可归更持米糒来，孝求不能得，复往报贼，愿就烹，众异之，遂不害，鄕党服其义。
北汉淳于恭兄崇将为盗所烹，恭请代，得俱免，又齐国儿萌，梁郡车成二人，兄弟并见执于赤眉，将食之萌，成叩头乞以身代，贼亦哀而两释焉。
宋大明五年，发三五丁彭城，孙棘弟萨应充行，坐违期不至，棘诣郡辞列，棘为家长，令弟不行，罪应百死，乞以身代萨，萨又辞列，自引太守张岱疑其不实，以棘，萨各置一处，报云：聴其相代，顔色并悦，甘心赴死，棘妻许又寄语属棘，君当门户，岂可委罪小郎，且大家临亡，以小郎属君，竟未妻娶，家道不立，君已有二儿，死复何恨！岱依事表上，孝武诏特原罪，州加辟命，并赐帛二十匹。
梁江陵王绍，孝英子敏，兄弟三人，特相爱友，所得甘防新异，非共聚食，必不先尝，孜孜色貌相见，如不足者，及西台陷没，绍以须面魁梧，为兵所围，二弟共抱，各求代死，解不可得，遂并命云，贤者之于兄弟，或以天下国邑让之，或争相为死，而愚者争锱铢之利，一朝之忿，或鬬讼不已，或干戈相攻，至于破国灭家，为他人所有，乌在其能利也哉？正由智识褊浅，见近小而遗逺大故耳。岂不哀哉！诗云：彼令兄弟，绰绰有裕，不令兄弟，交相为瘉，其是之谓欤？子产曰：直钧幼贱有罪，然则兄弟而及于争，虽俱有罪，弟为甚矣，世之兄弟不睦者，多由异母，或前后嫡庶，更相憎嫉，母既殊情，子亦异党。
晋太保王祥，继母朱氏，遇祥无道，朱子览年数歳见祥被楚挞，辄涕泣抱持，至于成童，毎谏其母，少止凶虐，朱屡以非理使祥，览辄与祥俱，又虐使祥妻，览妻亦趋而共之，朱患之，乃止。祥丧父之后，渐有时誉，朱深疾之，密使酖祥，览知之，径起取酒，祥疑其有毒，争而不与，朱遽夺反之，自后朱赐祥馔，览先尝朱辄惧览致毙，遂止。览孝友恭恪，名亚于祥，仕至光禄大夫。
后魏仆射李冲兄弟六人，四母所出，颇相忿阋，及冲之贵，封禄恩赐，皆与共之，内外辑睦，父亡后，同居二十余年，更相友爱，乆无间然皆冲之徳也。
北齐南汾州刺史刘丰，八子，俱非嫡妻所生，每一子所生丧，诸子皆为制服三年，武平仲暐所生丧，诸弟并请解官，朝廷义而不许。
唐中书令韦嗣立，黄门侍郎，承庆异母弟也，母王氏，遇承庆甚严，毎有杖罚，嗣立必解衣请代，母不聴，辄私自杖，母察知之，渐加恩贷，兄弟苟能如此，奚异母之足患哉！
姑姊妹
齐攻鲁，至其郊望，见野妇人抱一儿，携一儿而行军且及之，弃其所抱，抱其所携而走于山，儿随而啼，妇人疾行不顾，齐将问儿曰：走者尔母耶？曰：是也；母所抱者谁也？曰：不知也，齐将乃追之，军士引弓将射之，曰：止不止，吾将射尔，妇人乃还，齐将问之曰：所抱者谁也？所弃者谁也？妇人对曰：所抱者妾，兄之子也，弃者妾之子也，见军之至，将及于追，力不能两防，故弃妾之子，齐将曰：子之于母，其亲爱也，痛甚于心，今释之而反抱兄之子，何也？妇人曰：己之子私爱也，兄之子公义也，夫背公义而向私爱，亡兄子而存妾子，幸而得免，则鲁君不吾畜，大夫不吾养庶民，国人不吾与也，夫如是，则胁肩无所容，而累足无所履也，子虽痛乎？独谓义，何故忍弃子而行，义不能无义而视鲁国，于是齐将案兵而止，使人言于齐君曰：鲁未可伐，乃至于境，山泽之妇人耳，犹知持节行义，不以私害公，而况于朝臣，士大夫乎请还，齐君许之，鲁君闻之，赐束帛百端，号曰义姑姊。
梁节姑姊之室失火，兄子与已子在室中，欲取其兄子辄得其子，独不得兄子火盛，不得复入，妇人将自趣火，其友止之曰：子本欲取兄之子，惶恐卒误，得尔子中心谓何？何至自赴火，妇人曰：梁国岂可户告人晓也，被不义之名，何面目以见兄弟，国人哉！吾欲复投吾子为失母之恩，吾势不可以生，遂赴火而死。
汉郃阳任延夀妻季儿有三子，季儿兄季宗与延夀争葬父事延夀与其友田建隂杀季宗建，独坐死延夀防赦乃以告季儿，季儿曰：嘻！独今乃语我乎？遂振衣欲去，问曰：所与共杀吾兄者为谁？曰：与田建，田建已死，独我当坐之，汝杀我而已，季儿曰：杀夫不义，事兄之雠，亦不义延夀曰吾不敢留汝，愿以车马及家中财物，尽以送汝，惟汝所之，季儿曰：吾当安之，兄死而雠不报，与子同枕席，而使杀吾兄内，不能和夫家外，又縦兄之雠，何面目以生而戴天，履地乎延夀慙而去，不敢见季儿，季儿乃告其大女曰：汝父杀吾兄，义不可以留，又终不复嫁矣，吾去汝而死，汝善视汝，两弟遂以繦自经而死，左冯翊王让闻之，大其义令，县复其三子，而表其墓。
唐冀州女子王阿足早孤，无兄弟，唯姊一人，阿足初适同县李氏，未有子而亡，时年尚少，人多聘之，为姊年老孤寡，不能舍去，乃誓不嫁，以养其姊，毎昼营田业，夜便纺绩，衣食所须，无非阿足出者，如此二十余年，及姊丧葬送以礼，乡人莫不称其节行，竞令妻女求与相识，后数歳竟终于家。
夫
夫妇之道，天地之大义，风化之本原也，可不重欤？易艮下兑上咸，彖曰：止而说，男下女，故娶女吉也，巽下，震上恒彖曰：刚上而柔下，雷风相与盖乆常之道也，是故礼壻冕而亲迎，御轮三周所以下之也，既而壻乗车先行妇车，従之反，尊卑之正也，家人初六闲有家，悔亡，正家之道，靡不在初初而骄之，至于狼犺，浸不可制，非一朝一夕之所致也。昔舜为匹夫，耕渔于田泽之中，妻天子之二女，使之行妇道于翁姑，非身率以礼义，能如是乎？
汉鲍宣妻桓氏，字少君，宣尝就少君父，学父竒其清苦故以女妻之，装送资贿甚盛，宣不悦，谓妻曰：少君生富，骄习美饰，而吾实贫贱，不敢当礼，妻曰：大人以先生脩徳守约故使贱妾侍执巾栉，既奉承君子，唯命是従，宣笑曰：能如是，是吾志也。妻乃悉归侍御服饰，更着短布裳，与宣共挽鹿车归乡里，拜姑毕，提瓮出汲，脩行妇道，乡邦称之。
扶风梁鸿，家贫而介洁，势家慕其髙节多欲妻之，鸿并絶不许同县孟氏有女状，肥丑而黑，力举石臼，择对不嫁，行年三十，父母问其故，女曰：欲得贤如梁伯鸾者，鸿闻而聘之，女求作布衣，麻履，织作筐篚，缉绩之具，及嫁，始以装饰入门，七日而鸿不答，妻乃跪牀下请曰：切闻夫子髙义简斥数妇，妾亦偃蹇数夫矣，今而见择，敢不请罪，鸿曰：吾欲裘褐之人，可与俱隠深山者尔，今乃衣绮缟，傅粉墨，岂鸿所愿哉？妻曰：以观夫子之志尔，妾自有隠居之服，乃更椎髻，着布衣，操作具而前，鸿大喜曰：此真梁鸿之妻也，能奉我矣，字之曰徳曜遂与偕隠是皆能正其初者也，夫妇之际，以敬为美。
晋臼季使过冀，见冀缺耨，其妻馌之，敬，相待如賔，与之归，言诸文公曰敬徳之聚也能敬，必有徳徳以治民，君请用之，文公従之，卒为晋名卿。
汉梁鸿避地于吴，依大家臯伯通居庑下，为人赁舂，毎归妻为具食，不敢于鸿前仰视，举案齐眉，伯通察而异之，曰：彼佣能使其妻敬之如此，非凡人也，方舍之于家。
晋太宰何曽，闺门整肃，自少及长，无声乐，嬖幸之好，年老之后，与妻相见，皆正衣冠相待，如賔已南向，妻北面再拜，上酒酬酢既毕，便出一歳如此者不过再三焉若此，可谓能敬矣。
昔庄周妻死鼔盆而歌汉，山阳太守薛勤丧妻，不哭临殡曰：幸不为夭，夫何恨？太尉王龚妻亡，与诸子并杖行服，时人两讥之，晋太尉刘实丧妻为庐杖之制，终丧不御肉，轻薄笑之，实不以为意，彼庄薛弃义而王，刘循礼其得失，岂不殊哉！何讥笑焉。
易恒六五恒其徳贞妇人吉，夫子凶，象曰：妇人贞吉，従一而终也，夫子制义，従妇凶也。丈夫生而有四方之志，威令所施，大者天下，小者一官而近不行于室家，为一妇人所制，不亦可羞哉！昔晋惠帝为贾后所制，废武悼杨太后于金墉絶膳而终囚，愍懐太子于许昌，寻杀之，唐肃宗为张后所制，迁上皇于西内，以忧崩，建宁王倓，以忠孝受诛，彼二君者，贵为天子，制于悍妻，上不能保其亲，下不能庇其子，况于臣民，自古及今，以悍妻而乖离，六亲败乱其家者，可胜数哉？然则悍妻之为害大也。故凡娶妻不可不慎择也，既娶而防之以礼，不可不在其初也，其或骄縦悍戾，训厉禁约，而终不従，不可以不弃也，夫妇以义，合义絶则离之，今士大夫有出妻者众，则非之，以为无行，故士大夫难之，按礼有七出，顾所以出之，用何事耳！若妻实犯礼而出之，乃义也，昔孔氏三世出其妻，其余贤士，以义出妻者众矣，奚亏于行哉！苟室有悍妻而不出，则家道，何日而宁乎？
家范卷七
钦定四库全书
家范卷八       宋 司马光 撰妻上
太史公曰：夏之兴也以涂山，而桀之放也以妺喜，殷之兴也以有娀，纣之杀也嬖妲己，周之兴也以姜嫄及大任，而幽王之擒也，淫于褒姒，故易基乾，坤，诗始闗雎夫妇之际，人道之大伦也。礼之用，唯婚姻为兢兢，夫乐调而四时和隂阳之变万物之统也，可不慎欤？为人妻者其徳有六一曰柔顺，二曰清洁，三曰不妬，四曰俭约，五曰恭谨，六曰勤劳，夫天也，妻地也，夫日也，妻月也，夫阳也妻隂也天尊而处上，地卑而处下，日无盈亏，月有圆缺，阳唱而生物隂和而成物，故妇人专以柔顺为徳不以强辨为美也，汉曹大家作女，戒其首章，曰：古者生女三日，卧之牀下，明其卑弱，主下人也，谦让恭敬，先人后已，有善莫名，有恶莫辞，忍辱含垢，常若畏惧，又曰隂阳殊性男女异行，阳以刚为徳隂以柔为用，男以强为贵，女以柔为美，故鄙谚有云：生男如狼，犹恐其尫，生女如鼠，犹恐其虎，然则脩身莫若敬，避强莫若顺，故曰敬顺之道，妇人之大礼也，又曰：妇人之得意于夫主，由舅姑之爱已也，舅姑之爱已，由叔妹之誉已也，由此言之，我臧否誉毁，一由叔妹，叔妹之心，诚不可失也。皆知叔妹之不可失，而不能和之以求亲，其蔽也哉？自非圣人，鲜能无过，虽以贤女之行，聪哲之性，其能备乎？是故室人和则谤掩，外内离则恶扬，此必然之势也。夫叔妹者，体敌而名尊，恩疎而义亲，若淑媛谦顺之人，则能依义以笃好，崇恩以结援，使徽美显章，而瑕过隠塞舅姑矜善而夫主嘉美，声誉曜于邑邻，休光延于父母，若夫蠢愚之人于叔则托名以自髙于妹则因宠以骄盈，骄盈既施，何和之有？恩义既乖，何誉之臻？是以美隠而过宣姑忿而夫愠，毁訾布于中外，耻辱集于厥身，进増父母之羞，退益君子之累，斯乃荣辱之本，而显否之基也，可不慎哉！然则求叔妹之心，固莫尚于谦顺矣，谦则徳之柄顺则妇之行，兼斯二者，足以和矣，若此可谓能柔顺矣，妻者齐也，一与之齐，终身不改，故忠臣不事二主，贞女不事二夫，易曰：柔顺利贞，君子攸行，又曰：用六，利永贞，晏子曰：妻柔而正言，妇人虽主于柔而不可失正也，故后妃逾国必乗安车辎軿，下堂必従，傅母保阿，进退则鸣玉环佩，内饰则结纫绸缪，【在内亲，身衣服也，常结纫以自纒，顔师古曰：组纽之属，所以自结故也。】野处则帷裳壅蔽，所以正心一意，自敛制也，诗云：自伯之东，首如飞蓬，岂无膏沐？谁适为容？【适主也，】故妇人夫不在，不为容饰，礼也。
衞世子共伯早死，其妻姜氏，守义，父母欲夺而嫁之，誓而不许，作栢舟之诗以见志。
宋共公夫人，伯姬，鲁人也，寡居三十五年，至景公时，伯姬之宫，夜失火，左右曰：夫人少避火，伯姬曰：妇人之义，保傅不具，夜不下堂，待保傅之来也，保母至矣，傅母未至也，左右又曰，夫人少避火，伯姬不従，遂逮于火而死。
楚昭王夫人贞姜齐女也，王出游，留夫人渐台之上而去，王闻江水大至，使使者迎夫人，忘持其符，使者至，请夫人出夫人曰：王与宫人约，令召宫人，必持符，今使者不持符，妾不敢従，使曰：今水方大至，还而取符，则恐后矣；夫人不従，于是使者反取符未还，则水大至，台崩，夫人流而死。
蔡人妻宋人之女也，既嫁而夫有恶疾，其母将再嫁之，女曰：夫人之不幸也。奈何去之！适人之道，一与之醮，终身不改，不幸遇恶疾，彼无大故，又不遣妾何以得去？终不聴。
梁寡妇髙行荣于色而美于行，早寡不嫁，梁贵人多争欲娶之者不能得，梁王闻之，使相聘焉，髙行曰：妾夫不幸早死，妾守养其幼孤，贵人多求妾者，幸而得免，今王又重之，妾闻妇人之义，一往而不改，以全贞信之节，今慕贵而忘贱，弃义而従利，无以为人，乃援镜持刀以割其鼻，曰：妾已刑矣，所以不死者，不忍幼弱之重孤也，王之求妾以其色也，今刑余之人，殆可释矣。于是相以报王，王大其义而髙其行乃复其身，尊其号曰髙行。
汉陈孝妇年十六，而嫁未有子，其夫当行戍，夫且行，时属孝妇曰：我生死未可知，幸有老母，无他兄弟，备养吾不还汝，肯养吾母乎？妇应曰：诺。夫果死不还，妇乃养姑不衰，慈爱愈固，纺绩织絍，以为家业，终无嫁意，居丧三年，父母哀其年少无子，而早寡也？将取而嫁之，孝妇曰：夫行时属妾，以其老母妾，既许诺之，夫养人老母而不能卒，许人以诺而不能信，将何以立于世，欲自杀，其父母惧而不敢嫁也，遂使养其姑，二十八年，姑八十余，以天年终，尽卖其田宅财物以葬之，终奉祭祀，淮阳太守以闻，孝文皇帝使使者赐黄金四十斤，复之终身，无所与。号曰孝妇。
吴许升妻吕荣郡遭冦贼，荣逾垣走，贼持刀追之，贼曰：従我则生，不従我则死，荣曰：义不以身受辱，冦虏也，遂杀之，是日，疾风暴雨，雷电晦，防贼惶恐，叩头谢罪，乃殡葬之。
沛刘长卿妻，五更桓荣之孙也，生男五歳而长卿卒，妻防逺嫌疑不肯，归宁儿年十五，晩又夭殁，妻虑不免，乃豫刑其耳以自誓，宗妇相与愍之，共谓曰：若家殊无他意，假令有之，犹可因姑姊妹以表其诚，何贵义轻身之甚哉！对曰：昔我先君五更，学为儒宗，尊为帝师，五更以来，厯代不替，男以忠孝显，女以贞顺称，诗云：无忝尔祖，聿修厥徳，是以豫自刑，剪以明我情，沛相王吉上奏髙行显其门闾，号曰行义桓嫠，县邑有祀必膰焉。
度辽将军皇甫规卒时，妻年犹盛，而容色美，后董卓为相国，闻其名，聘以軿辎百乗马四十匹，奴婢钱帛充路，妻乃轻服诣卓门，跪自陈请，辞甚酸怆，卓使傅奴侍者悉拔刀围之，而谓曰：孤之威教，欲令四海风靡，何有不行于一妇人乎？妻知不免，乃立骂卓曰：君羌胡之种，毒害天下，犹未足邪？妾之先人清徳奕世皇甫氏，文武上才，为汉忠臣，君亲非其趣，使走吏乎？敢欲行非礼，于尔君夫人耶？卓乃引车庭中，以其头悬軶，鞭扑交下，妻谓持杖者曰：何不重乎？速尽为惠，遂死车下，后人图画，号曰礼宗云。
魏大将军曹爽従弟文叔妻，谯郡夏侯文宁之女名，令女文叔早死，服阕，自以年少，无子，恐家必嫁，已乃防发以为信，其后家果欲嫁之，令女闻，即复以刀截两耳居止，尝依爽及爽被诛，曹氏尽死，令女叔父上书与曹氏絶婚强迎令女归时文，宁为梁相怜，其少执义，又曹氏无遗类，冀其意阻，乃微使人讽之，令女叹且泣曰：吾亦悔之，许之，是也。家以为信，防之少懈，令女于是窃入寝室，以刀防鼻，防被而卧，其母呼与语，不应发被视之，流血满牀席，举家惊惶，奔往视之，莫不酸鼻，或谓之曰：人生世间，如轻尘栖弱草耳，何至辛苦乃尔！且夫家夷灭已尽，守此欲谁为哉？令女曰：闻仁者不以盛衰，改节义者，不以存亡易心，曹氏前盛之时，尚欲保终，况今衰亡，何忍弃之！禽兽之行，吾岂为乎？司马宣王闻而嘉之，聴使乞子养为曹氏后。
后魏钜鹿魏溥妻房氏者，慕容垂贵乡太守，常山房湛女也，幼有烈操，年十六而溥遇疾且卒，顾谓之曰：死不足恨，但痛母老家贫，赤子防眇，抱怨于黄垆耳，房垂泣而对曰：幸承先人余训，出事君子，义在偕老，有志不従，盖其命也，今夫人在堂，弱子襁褓，顾当以身，少相衞永释长往之恨，俄而溥卒，及将大敛，房氏操刀割左耳，投之棺中，仍曰：神有知，相期泉壤，流血滂然，丧者哀惧，姑刘氏辍哭而谓曰：新妇何至于此！对曰：新妇少年，不幸早寡，实虑父母未量至情，觊持此自誓耳，闻知者莫不感怆，时子缉生未十旬，鞠育于后房之内，未曽出门，遂终身不聴丝竹，不预坐席，缉年十二，房父母仍存，于是归宁，父兄尚有异议，缉窃闻之，以啓其母房命驾，绐云他行，因而遂归，其家弗知之也，行数十里，方觉兄弟来追，房哀叹而不反，其执意如此。
荥阳张洪祁妻刘氏者，年十七，夫亡，遗腹生一子，二歳又没，其舅姑年老，朝夕养奉，率礼无违，兄矜其少寡，欲夺嫁之，刘自誓不许，以终其身。
陈留董景起妻张氏者，景起早亡，张时年十六，痛夫少丧，哀伤过礼，蔬食长斋，又无儿息，独守贞操，期以阖棺，乡曲髙之终见标异。
隋大理卿郑善果母崔氏，周末，善果父诚，讨尉迟迥，力战死于陈，母年二十而寡，父彦睦，欲夺其志，母抱善果曰：妇人无再适男子之义，且郑君虽死，幸有此儿，弃儿为不慈，背夫为无礼，宁当割耳剪发，以明素心，违礼灭慈，非敢闻命，遂不嫁，教养善果，至于成名，自初寡便不御脂粉，常服大练，性又节俭，非祭祀賔客之事，酒肉不妄陈其前，静室端居，未尝辄出门闾，内外戚有吉凶事，但厚加赠遗，皆不诣其家。
韩觊妻于氏，父实，周大左辅，于氏年十四，适于觊，虽生长膏腴，家门鼎贵，而动遵礼度，躬自俭约，宗党敬之，年十八，觊従军没，于氏哀毁骨立，恸感行路，毎朝夕奠祭，皆手自捧持，及免丧，其父以其幼少无子，欲嫁之，誓不许，遂以夫孽子世隆为嗣，身自抚育，爱同己生，训导有方，卒能成立，自孀居以后，唯时或归宁，至于亲族之家絶不往来有尊亲，就省谒者，送迎皆不出户庭，蔬食布衣，不聴声乐，以此终身，隋文帝闻而嘉叹，下诏褒美，表其门闾，长安中号为节妇闾。
周虢州司户王凝妻李氏家青，齐之间，凝卒于官，家素贫，一子尚幼，李氏防其子，负其遗骸以归，东过开封，止旅舍，主人见其妇人独携一子而疑之，不许其宿，李氏顾天已暮，不肯去，主人牵其臂而出之，李氏仰天恸曰：我为妇人，不能守节，而此手为人执耶？不可以一手并汚吾身，即引斧自防其臂，路人见者，环聚而嗟之，或为之泣下，开封尹闻之，白其事于朝，官为赐药封疮，防李氏而笞其主人若此，可谓能清洁矣。
家范卷八
钦定四库全书
家范卷九       宋 司马光 撰妻下
礼自天子至于命士，媵妾皆有数，惟庶人无之，谓之匹夫匹妇，是故闗雎美后妃乐得淑女以配君子，慕窈窕，思贤才而无伤淫之心，至于樛木，螽斯桃夭，芣苢小星，皆美其无妬，忌之，行文母十子，众妾百斯男，此周之所以兴也，诗人美之，然则妇人之美，无如不妬矣。
晋赵衰従，晋文公在狄，取狄女，叔隗生盾，文公返国，以女赵姬妻衰生原，同屏括楼，婴赵姬请逆盾与其母衰，辞而不敢姬，曰：不可，得宠而忘旧不义，好新而慢故无恩，与人勤于隘阨，富贵而不顾无礼，弃此三者，何以使人？必逆叔隗及盾来，姬以盾为才，固请于公，以为嫡子，而使其三子下之，以叔隗为内子而已，下之。
楚庄王夫人，樊姬曰：妾幸得备扫除，十有一年矣，未尝不捐衣食，遣人之郑衞求美人而进之于王也，妾所进者九人，今贤于妾者，二人与妾同列者七人，妾知妨妾之爱，夺妾之贵也，妾岂不欲擅王之爱，夺王之宠哉！不敢以私蔽公也。
宋女宗者，鲍苏之妻也，既入，养姑甚谨，鲍苏去而仕于衞三年而娶，外妻焉，女宗之养姑愈谨，因往来者，请问鲍苏不辍赂遗，外妻甚厚，女宗之姒，谓女宗曰：可以去矣，女宗曰：何故？姒曰：夫人既有所好，子何留乎？女宗曰：妇人以专一为贞，以善从为顺，贞顺者，妇人之所宝，岂以专夫室之爱为善哉？若抗夫室之好，苟以自荣，则吾未知其善也夫！礼，天子妻妾十二诸侯九，大夫三，士二，今吾夫固士也，其有二不亦宜乎？且妇人有七，去七去之道，妬正为首，姒不教，吾以居室之礼，而反使吾为见弃之行，将安用此？遂不聴，事姑愈谨，宋公闻而美之，表其闾，号曰女宗。
汉明徳马皇后伏波将军援之女也，年十三，选入太子宫，接待同列，先人后已，由此见宠，及帝即位，常以皇嗣未广，毎懐忧叹荐达，左右若恐不及，后宫有进见者，毎加慰纳，若数所宠，引辄増隆遇未几，立为皇后，是知妇人不妬，则益为君子所贤，欲专宠自私，则愈疎矣，由其识虑有逺近故也。
后唐太祖正室刘氏，代北人也，其次妃曹氏，太原人也。太祖封晋王，刘氏封秦国夫人无子，性贤不妬忌，常为太祖言，曹氏相，当生贵子，宜善待之，而曹氏亦自谦退，因相得甚欢，曹氏封晋国夫人，后生子，是谓庄宗，太祖竒之及庄宗即位，册尊曹氏为皇太后，而以嫡母刘氏为皇太妃，太妃往谢太后，太后有慙色，太妃曰：愿吾儿享国无穷，使吾曹获没于地，以従先君幸矣，他复何言！庄宗灭梁入洛，使人迎太后归洛，居长夀宫太妃恋陵庙，独留晋阳，太妃与太后甚相爱，其送太后往，洛涕泣而别，归而相思慕遂成疾，太后闻之，欲驰至晋阳视疾，及其卒也，又欲自往葬之，庄宗泣谏，羣臣交章请留，乃止。而太后自太妃卒悲哀不饮食，逾月亦崩，庄宗以妾母加于嫡母，刘后犹不愠，况以妾事女君，如礼者乎？若此可谓能不妬矣。
葛覃美后妃，恭俭节用，服浣濯之衣，然则妇人固以俭约为美，不以侈丽为美也。
汉明徳马皇后常衣大练裙，不加縁朔望诸姬主朝请，望见后袍衣疎粗反，以为绮縠，就视，乃笑后辞曰：此缯特宜染色，故用之耳。六宫莫不叹息，性不喜，出入游观，未尝临御牕牖，又不好音乐，上时幸苑囿离宫，希尝従行，彼天子之后犹如是，况臣民之妻乎？
汉鲍宣妻桓氏，归侍御服饰着短，布裳挽鹿车，【见夫门，】梁鸿妻屏，绮缟着布衣，麻履操，缉绩之具，【见夫门】。
唐岐阳公主，适殿中少监杜悰谋曰：上所赐奴婢，卒不肯穷屈，奏请纳之，上嘉叹许可，因锡其直，悉自市寒贱可制指者，自是闭门落然，不闻人声，悰为澧州刺史，主后悰行郡县，闻主且至，杀牛羊犬马数百人供具，主至従者，不过二十人，六七婢乗驴阘茸约所至，不得肉食，驿吏立门外，舁饭食以返，不数日间，闻于京师，众哗説以为异事，悰在澧州，三年，主自始入后三年间，不识刺史防屏，彼天子之女犹如是，况寒族乎若此，可谓能节俭矣。
古之贤，妇未有不恭，其夫者也，曹大家女戒曰：得意一人，是谓永毕；失意一人，是谓永讫，由斯言之，夫不可不求其心，然所求者，亦非谓佞媚苟亲也，固莫若专心正色，礼义贞洁耳，耳无涂，聴目无邪，视出无冶容，入无废饰，无聚，羣辈无防，视门户，此则谓专心正色矣，若夫动静轻脱，视聴陜输，【陜输不定，貌】入，则乱发壊形出则窈窕，作态説所不当道，观所不当视，此谓不能专心正色矣，是以冀缺之妻馌，其夫相待如賔，梁鸿之妻，馈其夫举案，齐眉若此，可谓能恭谨矣。
易家人六二，无攸遂，在中馈，诗葛覃美，后妃在父母家，志在女功，为絺绤，服劳辱之事，采苹采蘩，美夫人能奉祭祀，彼后夫人犹如是，况臣民之妻可以端居终日，自安逸乎？
鲁大夫公父文伯退朝，朝其母，其母方绩，文伯曰：以歜之家，而主犹绩乎？惧干季孙之怒也，其以歜为不能事主乎？母叹曰：鲁其亡乎？使僮子备官而未之闻耶？王后亲织紞，【紞冠之，垂前后者，一云紞所以悬瑱，当耳者也，】公侯之夫人加之以纮，綖，【既织紞，复加之纮綖也，纮缨之无缕者也，従下而上不结，綖冕上覆之者也，】卿之内子为大带，【卿之适，妻曰：内子大带，缁带也，】命妇成祭服，【命妇，大夫之妻也，祭服，衣纁裳也，】列士之妻，加之以朝衣，【列士元，士也，既祭服，又加之以朝服也。朝服天子之士，皮弁素帻，诸侯之士，端委貌，】自庶士以下，皆衣其夫，【庶士，下士也，下至庶人也，】社而赋事，烝而献功，【社，春分祭社也，事农桑之属也，冬祭日烝烝，而献五，布帛之属也，】男女效绩，愆则有辟，古之制也。【辟罪也，】今我寡也，尔又在下位，朝夕防事，犹恐忘先人之业，况有怠惰，其何以避辟？吾冀而朝夕脩我曰：必无废先人，尔今曰：胡不自安？以是承君之官，余惧穆伯之絶嗣也。
汉明徳马皇后自为衣，袿手皆瘃裂，皇后犹尔，况他人乎！曹大家女戒曰：晩寝早作勿惮，夙夜执务私事，不辞剧易，所作必成，手迹整理，是谓勤也，若此可谓能勤劳矣。
为人妻者，非徒备此六徳而已，又当辅佐君子，成其令名，是以卷耳，求贤审官，殷其雷，劝以义汝坟，勉之以正，鸡鸣警戒相成，此皆内助之功也。自涂山至于太姒，其徽风着于经典，无以尚之，周宣王姜后齐女也，宣王尝晏起，后脱簪珥，待罪永巷，使其傅母通言于王曰：妾之淫心见矣，至使君王失礼，而晏朝以见君王乐色而忘徳也，敢请婢子之罪，王曰：寡人不徳实自生过，非后之罪也，遂复姜后而勤于政事，早朝晏退，卒成中兴之名，故鸡鸣乐，击鼓以告旦，后夫人必鸣佩而去，君所礼也。
齐桓公好淫乐衞姬为之不聴
楚庄王初即位，狩猎毕弋，樊姬谏不止，乃不食鸟兽之肉，三年，王勤于政事不倦。
晋文公避骊姬之难适齐，齐桓公妻之，有马二十乗公子安之，従者以为不可，将行，谋于桑下，蚕妾在其上，以告姜氏，姜氏杀之，而谓公子曰：子有四方之志，其闻之者，吾杀之矣！公子曰：无之，姜曰：行也，懐与安实败名公子，不可姜与子犯谋，醉而遣之，卒成霸功。
陶大夫答子治陶，名誉不兴，家富三倍，妻数谏之，答子不用，居五年，従车百乗归休，宗人击牛而贺之，其妻独抱儿而泣，姑怒而数之曰：吾子治陶五年，従车百乗归休，宗人击牛而贺之，妇独抱儿泣，何其不祥也，妇曰：夫人能薄而官大，是谓婴害无功，而家昌是谓积殃，昔令尹子文之治国也，家贫而国富，君敬之民戴之，故福结于子孙，名垂于后世，今夫子则不然，贪富务大，不顾后害，逢祸必矣。愿与少子俱脱，姑怒，遂弃之处，期年，答子之家果以盗诛，唯其母以老免，妇乃与少子归养姑，终卒天年。
楚王闻于陵子，终贤欲以为相，使使者持金百镒，往聘迎之，于陵子终入，谓其妻曰：楚王欲以我为相，我今日为相，明日，结驷连骑，食方丈于前，子意可乎？妻曰：夫子织屦以为食，业本辱而无忧者，何也？非与物无治乎？左琴右书，乐在其中矣，夫结驷连骑所安，不过容膝；食方丈于前，所饱不过一肉，以容膝之安，一肉之味，而懐楚国之忧，其可乎？乱世多害，吾恐先生之不保命也，于是子终出，谢使者而不许也？遂相与逃而为人灌园。
汉明徳马皇后数规谏，明帝辞意欵备，时楚狱连年不防，囚相证引，坐系者甚众，后虑其多滥乗间言及帝，恻然感悟，夜起彷徨，为思所纳，卒多有降宥，时诸将奏事及公卿较议难平者，帝数以试后，后辄分解趣理，各得其情，毎于侍执之际，辄言及政事，多所毗补，而未尝以家私干欲。
河南乐羊子尝行路，得遗金一饼，还以与妻，妻曰：妾闻志士不饮盗泉之水，亷者不受嗟来之食，况拾遗求利，不汚其行乎？羊子大慙，乃捐金于野而逺寻师学一年来归，妻跪问其故，羊子曰乆行懐思无它异也，妻乃引刀趋机而言曰：此织生自蚕茧成于机杼，一丝而累以至于寸，累寸不已，遂成丈匹，今若防斯织也，则捐失成功，稽废时月，夫子积学，当日知其所亡，以就懿徳，若中道而归，何异防斯织乎？羊子感其言，复还终业，遂七年不反，妻常躬勤养，姑又逺馈羊子。
吴许升少为博徒不治，操行妻吕，荣尝躬勤家业，以奉养其姑，数劝升脩学，毎有不善，辄流涕进规，荣父积忿疾升，乃呼荣欲改嫁之，荣叹曰：命之所遭，义无离二，终不肯归，升感激自励，乃寻师逺学遂以成名。
唐文徳长孙皇后崩，太宗谓近臣曰：后在宫中，毎能规谏，今不复闻善言，内失一良佐，以此令人哀耳，此皆以道辅佐君子者也。
汉长安大昌里人妻，其夫有雠，人欲报其夫而无道径，闻其妻之孝有义，乃刼其妻之父使，要其女为中谲，父呼其女告之女，计念不聴之则杀父不孝，聴之则杀夫不义，不孝不义，虽生不可以行于世，欲以身当之，乃且许诺，曰：旦日在楼新沐东首，卧则是矣。妾请开牖户待之，还其家，乃谲其夫，使卧他所，因自沐居楼上，东首开牖户而卧，夜半雠家果至，防头持去，明而视之，乃其妻首也，雠人哀痛之，以为有义，遂释不杀其夫。
光啓中杨行密围秦彦，毕师铎扬州城中食尽，人相食，军士掠人而卖其肉，有洪州商人周迪夫妇同在城中，迪馁且死，其妻曰：今饥穷势不两全，君有老母，不可以不归，愿鬻妾于屠肆以济，君行道之资，遂诣屠肆自鬻，得白金十两，以授迪，号泣而别，迪至城门，以其半赂守者求去，守者诘之，迪以实对，守者不之信，与共诣屠肆验之，见其首已在案上，众聚观，莫不叹息，竟以金帛遗之，迪收其余骸，负之而归，古之节妇有以死，徇其夫者，况敢庸奴！其夫乎！
家范卷九
钦定四库全书
家范卷十       宋 司马光 撰舅甥  舅姑  妇  妾  乳母
舅甥
秦康公之母，晋献公之女，文公遭骊姬之难，未反而秦姬卒，穆公纳文公，康公时为太子赠送，文公于渭之阳，念母之不见也？曰：我见舅氏，如母存焉，故作渭阳之诗。
汉魏郡霍谞，有人诬谞舅宋光于大将军梁商者，以为妄刋，文章坐系洛阳诏狱，掠考困极，谞时年十五，奏记于商，为光讼冤，辞理明，切商髙谞才志即为奏，原光罪，由是显名。
晋司空郄鉴颊边贮饭以活，外甥周翼，【见伯叔父门】鉴薨，翼为剡令，解职而归，席苫心丧三年，此皆舅甥之有恩者也。
舅姑
晏子称姑慈而従妇聴而婉礼之善物也
礼子妇，有勤劳之事，虽甚爱之，姑縦之，而宁数休之【不可爱，此而移苦于彼也，】子妇未孝未敬，勿庸疾怨，【庸之为言用也，】姑教之，若不可教，而后怒之，【怒，谴责也，】不可怒，子放妇出，而不表礼焉，【表犹明也，犹为隠之不表明其犯礼之过也，】。
季康子问于公父文伯之母曰：主亦有以语肥也，对曰：吾闻之先姑曰：君子能劳，后世有继【，能劳能自卑，劳贵而不骄也，有继子孙不废也，】子夏闻之曰：善哉！商闻之曰：古之嫁者，不及舅姑，谓之不幸，夫妇学于舅姑者，礼也。
唐礼部尚书王珪子敬直，尚南平公主，礼有妇见舅姑之仪，自近代公主出降，此礼皆废，珪曰：今主上钦明，动循法制，吾受公主谒见，岂为身荣？所以成国家之美耳，遂与其妻就席而坐，令公主亲执笲，行盥馈之道，礼成而退，是后公主下降，有舅姑者，皆备妇礼，自珪始也，【笲之为器，似筥，以竹或苇为之衣，以青缯以盛枣栗腶脩之贽】。
妇
内则妇事舅姑与子事父母畧同【见子门】
舅没则姑老，【谓传家事，于长妇也，】冢妇所祭祀賔客毎事，必请于姑，【妇虽受传，犹不敢专行也，】介妇请于冢妇，【以其代姑之事，介妇，众妇也，】舅姑使冢妇，毋怠不友，无礼于介妇，舅姑，若使介妇无敢敌，耦于冢妇，【虽有勤劳，不敢掉磬，】不敢并行，不敢并命，不敢并坐，【下冢妇也，命为使，令】。
凡妇不命适私室，不敢退，【妇事舅姑者也，】妇将有事，大小必请于舅姑，【不敢专行，】子妇无私货，无私蓄无私器，不敢私假，不敢私与【家事，统于尊也，】妇或赐之，饮食衣服，布帛，佩帨茝兰，则受而献诸舅姑，舅姑受之则喜，如新受赐，【或赐之，谓私亲兄弟，】若反赐之，则辞不得命，如更受赐，藏以待乏，【待舅姑之乏也；不得命者，不见许也，】妇若有私亲，兄弟将与之，则必复请其故，赐而后与之。
曹大家女戒曰：舅姑之意，岂可失哉！固莫尚于曲从矣，姑云，不尔，而是固宜従，命姑云尔，而非犹宜顺命，勿得违戾是非，争分曲直，此则所谓曲従矣。故女宪曰：妇如影响焉，不可赏【影响，言顺従也，】。
汉广汉姜诗妻，同郡厐盛之女也，诗事母至孝，妻奉顺尤笃，母好饮江水，去舍六七里，妻尝泝流而汲，后值风，不时得还，母渴，诗责而遣之，妻乃寄止邻舍，昼夜纺绩，市珍羞，使邻母以意自遗其姑，如是者乆之姑恠问，邻母具对，姑感慙呼还，恩养愈谨，其子后因逺汲溺死妻，恐姑哀伤，不敢言而托以行，学不在。
河南乐羊子従学，七年不反，妻常躬勤养姑，尝有它舍，鸡谬入园中，姑盗杀而食之，妻对鸡不餐而泣，姑怪问其故，妻曰：自伤居贫，使食它肉，姑竟弃之，然则舅姑有过妇，亦可几谏也。
后魏乐部郎胡长命妻张氏，事姑王氏甚谨，太安中，京师禁酒，张以姑老且患，私为醖之，为有司所糺，王氏诣曹自首，由已私酿，张氏曰：姑老抱患，张主家事，姑不知酿，主司不知所处，平原王陆丽以状奏，文成义而赦之。
唐郑义宗妻卢氏畧涉书史事舅姑，甚得妇道，尝夜有强盗数十人，持杖鼓噪，逾垣而入，家人悉奔窜，唯有姑独在堂，卢冒白刃，往至姑侧，为贼捶击，几至于死，贼去后，家人问何独不惧？卢氏曰：人所以异禽兽者，以其有仁义也，隣里有急，尚相赴救，况在于姑，而可委弃，若万一危祸，岂宜独生！其姑毎云：古人称歳寒然后知松柏之后凋也，吾今乃知卢新妇之心矣，若卢氏者，可谓能知义矣。
诗何彼秾矣！美王姬也，虽则王姬，亦下嫁于诸侯，车服不系其夫，下王后一等，犹执妇道，以成肃雍之徳。
舜妻尧之二女行妇道于虞氏
唐岐阳公主，宪宗之嫡女，穆宗之母妹，母懿安郭皇后，尚父子仪之孙也，适工部尚书杜悰逮事舅姑，杜氏大族，其他宜为妇礼者，不翅数千人，主卑委怡顺，奉上抚下，终日惕惕屛息，拜起一同家人，礼度二十余年，人未尝以丝发间指为贵骄，承奉大族，时歳献馈吉凶赙助，必亲经手，姑凉国太夫人，寝疾比丧，及葬，主奉养，蚤夜不解带，亲自尝药，粥饭不经心，手一不以进，既而哭泣哀号，感动它人，彼天子之女，犹不敢失妇道，奈何臣民之女，乃敢恃其贵富，以骄其舅；姑，为妇若此，为夫者宜弃之，为有司者，治其罪可也，妾。
内则虽婢妾衣服饮食，必后长者，【人贵贱不可以无礼】。
妾事女君，犹臣事君也，尊卑殊絶，礼节宜明，是以緑衣黄裳，诗人所刺，慎夫人与窦后同席，袁盎引而却之，董宏请尊丁，傅师丹劾奏其罪，皆所以防微杜渐，抑祸乱之原也；或者主母屈已以下之，犹当贬抑退避，谨守其分，况敢挟其主父与子之势陵慢，其女君乎？
衞宗二顺者衞宗室灵王之夫人及其傅妾也，秦灭衞君乃封灵王世家，使奉其祀，灵王死，夫人无子而守寡，傅妾有子代后，傅妾事夫人，八年不衰，供养愈谨，夫人谓傅妾曰：孺子养我甚谨，子奉祀而妾事我，我不愿也，且吾闻主君之母，不妾事人，今我无子于礼，斥绌之人也，而得留以尽节，是我幸也！今又烦孺子不改，故节我甚内慙，吾愿出居外，以时相见，我甚便之，傅妾泣而对曰：夫人欲使灵氏受三不祥耶？公不幸早终，是一不祥也；夫人无子，而婢妾有子，是二不祥也，夫人欲居外，使婢妾居内，是三不祥也，妾闻忠臣事君，无时懈倦，孝子养亲，患无日也，妾岂敢以少贵之，故变妾之节哉？供养固妾之职也，夫人又何勤乎？夫人曰：无子之人，而辱主君之母虽子，欲尔众人谓我不知礼也，吾终愿居外而已，傅妾退而谓其子曰：吾闻君子处顺，奉上下之仪，脩先古之礼，此顺道也，今夫人难我，将欲居外，使我处内逆也，处逆而生，岂若守顺而死哉？遂欲自杀，其子泣而守之，不聴夫人闻之，惧，遂许傅妾留终年，供养不衰。
后唐庄宗不知礼，尊其所生为太后，而以嫡母为太妃，太妃不以愠，太后不敢自尊，二人相好，终始不衰，【事见妻门】，是亦近世所难。
乳母【保母附】
内则异为孺子室于宫中，【特归一处以处之，】择于诸母与可者，必求其寛裕，慈惠温良，恭敬慎而寡言者，使为子师，其次为慈母，其次为保母，皆居子室，【此人君养子之礼也。诸母众妾也，可者傅御之属也，子师教，示以善道者，慈母知其嗜欲者，保母安其居处者】他人，无事不往。
鲁孝公义保臧氏，初，孝公父武公，与其二子，长子括中子戏，朝周宣王，宣王立戏为鲁太子，武公薨戏立，是为懿公，孝公时号，公子称最少，义保与其子俱入宫，养公子称括之子曰伯御，与鲁人作乱，攻杀懿公而自立，求公子称于宫中，入杀之，义保闻伯御将杀称，衣其子以称之，衣卧于称之处，伯御杀之义，保遂抱称以出，遇称之舅，鲁大夫于外，舅问称死乎？义保曰：不死在此，舅曰：何以得免？义保曰：以吾子代之义，保遂抱以逃，十一年，鲁大夫皆知称之在保，于是请周天子杀伯御立，称为孝公。
秦攻魏，破之，杀魏王诛诸公子，而一公子，不得令魏国曰：得公子者，赐金千镒，匿之者，罪至夷，公子乳母与公子俱逃，魏之故，臣见乳母识之，曰：乳母固无恙乎！乳母曰：嗟乎，吾奈公子何故臣曰：今公子安在？吾闻秦令曰：有能得公子者，赐金千镒，匿之者罪，至夷乳母，傥知其处乎？而言之则可以得千金，知而不言，则昆弟无类矣！乳母曰：吁！我不知公子之处，故臣曰：我闻公子与乳母俱逃，曰：吾虽知之，亦终不可以言故，臣曰：今魏国已破亡，族已灭矣，子匿之，尚谁为乎？母曰：吁！夫见利而反，上者逆畏死而弃义者，乱也，今持逆乱而以求利，吾不为也。且夫凡为人养子者，务生之，非为杀之也，岂可以利赏，畏诛之，故废正义而行，逆节哉？妾不能生，而令公子禽矣，乳母遂抱公子逃于深泽之中，故臣以告秦军，追见争射之，乳母以身为公子蔽矢，矢着身者数十，与公子俱死，秦君闻之，贵其能守忠死，义乃以卿礼葬之，祠以太牢，宠其兄为五大夫，赐金百镒。
唐初，王世充之臣独孤武都谋叛归唐，事觉，诛死，子师仁始，三歳，世充怜其幼，不杀，命禁掌之，其乳母王兰英求自髠，钳入保养师仁，世充许之，兰英鞠育备至，时丧乱凶饥，人多饿死，兰英乞丏捃拾毎，有所得辄归，哺师仁自惟啖，土饮水而已。乆之诈为捃拾，窃抱师仁奔长安，髙祖嘉其义，下诏曰：师仁乳母王氏，慈惠有闻，抚育无倦，提携遗幼，背逆归朝，宜有褒隆，以锡其号，可封夀永郡君。
五代汉鳯翔节度使侯益入朝，右卫大将军王景崇叛于鳯翔，有怨于益，尽杀其家属七十余人，益孙延广尚襁褓，乳母刘氏以己子易之，抱延广而逃，乞食于路，以达大梁，归于益家，呜呼！人无贵贱，顾其为善何如耳！观此乳保，忘身徇义，字人之孤，名流后世，虽古烈士，何以过哉！
家范卷十