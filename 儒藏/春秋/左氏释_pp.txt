钦定四库全书     经部五
左氏释        春秋类
提要
【臣】等，谨案左氏释二卷，明冯时可撰时可，字敏卿，号元成华亭人，隆庆辛丑进士，官至湖广布政司，政事迹附见，明史冯恩传此书，皆发明左传训诂中如解，庄公二十五年秋，大水，鼓，用牲于社，于门谓王者事神，治民有神而无祈，有省而无禳，用鼓己末，何况于攻董仲舒杜预之説皆误考周礼，大祝六祈，一曰类，二曰造，三曰禬，四曰祭，五曰攻，六曰説郑康成注谓攻説则以辞责之，如其鸣鼓，然则攻固，六祈之一矣，时可所言，殊为失考，至如昭公二十九年，赋晋国一鼓铁，以铸刑鼎，杜注孔疏皆谓冶石为铁，用橐扇火谓之鼓刑，鼎一鼓便足，时可则引，王肃家语注云：三十斤为钧，四钧为石，四石为鼓，盖用四百八十斤，铁以铸刑书，适给于用，则胜注疏説多矣，盖虽间有臆断，而精核者多固赵汸补注之亚也，此书旧与左氏讨左氏论，合为一书，总标曰元敏，天池集意，当时编入集内，故钞本尚袭旧题，今惟録此编，而所谓讨与论，则别存目故各分着其名焉，乾隆四十六年十一月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】陆 费 墀
钦定四库全书
左氏释卷上
眀 冯时可 撰
庄公寤生
寤生者，言武姜寐时生，庄公至寤，始觉其生也，夫人之恶者，恶其怪也，恶其惊也，应劭以儿堕地，能开目视为寤生，是亦一说，然不如前说之为妥也，或曰庄公，本名忤生，传之讹耳，史记所云寤生生之难，夫人勿爱，段生易，夫人爱之，是也。
周郑交质
左氏云：风有采蘩采苹，雅有行苇泂酌，昭忠信也，可谓善说诗矣，但周之于郑，岂可以二国称，而云君子结二国之信乎？王子出质，则上陵公子入质，则下悖左氏畧其犯义而重于失信，所谓放饭流歠，而问无齿决也，蕴藻为聚藻，杜说是也，或谓蕴亦水草，名据传上文云涧溪沼沚，下云筐筥锜釜，皆以四物成文也，然潢污行潦，岂亦四物乎？古人意到为文，不必又举一水草，以足四物也。
卫州吁
石碏言宠而不骄，骄而能降，降而不憾，憾而能眕者鲜矣，宠而不骄，本无于中也。骄而能降，强制于外也，降而不憾，则责人轻也，憾而能眕，则保身重也，四者鲜焉，乃为逆矣，乱臣贼子，非独其性，然亦由人君之过，宠启之也，降降伏其心也，眕自安自重也。
阻兵安忍，四言曲尽，州吁之为人矣，阻兵，则无所惮，安忍则无能反其所以自固者，乃其所以自祸也，兵犹火也，弗戢将自焚，名言乎。
九宗五正
左氏隐公，六年春，翼九宗五正，顷父之子嘉父逆晋侯于随纳诸鄂，晋人谓之鄂侯，晋旧都，翼曰：翼侯为曲沃庄伯所伐，奔随故旧都之九，宗五正及嘉父逆之于随而纳诸鄂，以避曲沃也，九宗懐氏一姓九族，五正于殷时，为五行官长，成王以其家族，赐唐叔，晋之强家也，嘉父新为大夫，未甚着见，故系之于父云，呜呼！大都耦国而知晋之卒并于桓叔也，强族立君而知晋之卒，裂于六卿也，变所由来，非一日矣。
先配后祖
郑公子忽如陈逆，妇妫氏归入于郑，先配而后祖陈鍼子曰：是不为夫妇，诬其祖矣，非礼也，何以能育？古者逆妇必先告祖庙而后行，郑忽先逆妇而后告庙，非礼也，嗟乎！郑忽之使齐也，不以师昬，是不诬其君也，焉有不诬其君者，而诬其祖哉？其或质美而未学也，左氏论礼之得失，大都征以祸福，其见不逺于圣人他所引謡，防则或汉人之附防耳。
无骇赐族
无骇卒，羽父请諡与族，公问族于众仲，仲对曰：天子建徳因生以赐姓，胙之土而命之氏，诸侯以字为諡，因以为族，官有世功，则有官族，邑亦如之，公命以字为展氏，盖天子于有功，徳之诸侯因其所生之地以赐之，姓禄之土地而命之为氏，诸侯不得赐姓，但以其臣之字为氏，因以为族，如有能世其官者，即以其官为族，或食于邑，即以其邑为族，以字为諡者，误也。杜云为諡，因以为族者，非也，以諡为族。亦或有之，非常法也。姓以统一，宗氏以别旁枝姓合，而氏分也，氏族一也，异其称耳，诸侯之臣为卿，而有功徳则赐族以别之，不赐族，则仍其旧，赐族特典也。死而念其功，以是报之也，生而赐族者，臣之援宠而预请，非礼也，或曰氏族之法可行于今乎？曰：古者官以世而氏族，眀末代官不以世而氏族废，故夫氏族之不可复，犹封建之不可复也，氏族以辅宗也，而卒以灭宗封建，以藩王也，而卒以叛，王虽圣人，其如之何？呜呼！自秦以还，古今判矣。
滕薛争长
羽父之请，薛侯曰：周之宗盟，异姓为后，寡人若朝于薛，不敢与诸任齿，君若辱贶寡人，则愿以滕君为请言，婉而义正，可谓善于词命矣，宗盟犹主，盟主盟者，列所盟之先后，而后异姓，周道尚亲耳，或以为同宗之盟，或以为宗伯属官，掌作盟诅之载辞，非也。
侧室贰宗
师服曰：天子建国，诸侯立家，卿置侧室，大夫有贰宗，士有子弟言卿置侧室以处众子，不得并嫡子之正室，大夫有陪臣以辅贰其宗，士则主其嫡，而其庻子弟皆强本之谓也，或以侧室贰宗为官名者，非也，或以贰宗为小宗者，非也。
楚武王侵随
季梁在随，而楚不能为谋，一贤臣之胜于十万师也，彼其能料楚之羸，而又以忠于民，信于神为道，是岂春秋谋臣所可及哉！不疾瘯蠡，言无疾瘯之患也，疥癣，曰：瘯瘿疬曰：蠡如追蠡然也，嘉栗防酒言，上下皆有善徳而能敬，故得具是防酒也，祝告之词，皆重在民忠于民，即信于神，季梁知本矣。
丁卯子同生
接以太牢，以太牢告庙，言其接祖宗也，杜谓以接夫人食其母，使补虚气，或以为接见太子，皆非也。不以隠疾郑云，隠疾衣中之疾，如黑臀，黑肱也；成公之生，其母梦神规，其臀以黒曰使有晋国，故命之曰黑臀，此其名也，盖昭神之兆耳，苟非有神兆者谁？以是名也，杜氏曰：隠痛疾患辟不祥也，亦非也。隠痛疾患人自辟矣，何必戒哉！愚谓隠疾者心之所疾如晋，太子之名仇，郑庄公之名寤生，皆以其父母心所疾，而名不善也。
日官日御
天子有日官，诸侯有日御，日官居卿以底日，礼也，日御不失日，以授百官于朝日官，天子掌厯即太史也，下大夫不在六卿之数，而位从卿，重天时也，日官平定日之迟速，以颁于邦国，日御谨守之而已，十七年冬十月日食，不书日者，鲁之日，御失之也。
郑厉公入郑
内外蛇鬭，春秋不书，恐以妄疑人也，论衡曰：凢妖者所见之物，皆非物也，气也，郑厉公时，内外蛇鬬者非蛇也，厉公将入郑，妖气象蛇而鬭也，是也。人之所忌，其焰以取之者，言郑子仪为人所忌，宜严翼敬恭以自防御，而乃盛，漫不知畏，以取此妖异，故下文曰人无衅焉，妖不自作，人弃常则妖兴也，傅瑕出御厉公而入，杀子仪，何贰如之？厉公杀之，可谓有知数矣，下云纳我而无二心者，此社稷之臣也，以见瑕之杀子仪，非忠于我，原繁之，附子仪非忠于子仪也，宗祏者，虑有非常，火灾于庙之北，璧内为石室，以藏木主，有事则出而祭之，既祭，纳于石室，故曰典司宗祏，以宗人为之，是宗庙守臣也。
六月辛未日食
庄公二十五年夏六月辛未，日有食之。鼓，用牲于社，左氏曰：非常也，惟正月之朔，慝未作，日有食之，于是乎用币于社，伐鼓于朝，杜氏曰：非常鼓之，月长厯推之，辛未，实七月朔，置闰失所也，古人以四月为正月，谓正阳之月也，周六月，夏四月也，四月建巳，纯阳用事，人情爱阳，而恶隂故谓隂为慝未作谓隂未起也，案二十四年八月丁丑，夫人姜氏入，从彼推之，则六月辛未，非有差错，左氏所谓非常者言，鼓用牲于社之非常也，诸侯伐鼓于朝，用币于社，其常也。
令尹子元
子元激妇人之言以兴师，因诸侯之救而自止，进退无据矣，为斾先驱也，军行之次，斾最在先耳，郑急而不发，门以疑楚，楚去而不彻幕，以疑郑以诈遇诈，所以无雌雄也。
水昏正而栽
北方之宿为水星，水昬正者夜之初昬，水星有正中者尔，非北方七宿，皆正中也。杜氏谓：今十月定星昬而中，于是树板干而兴作也，营室谓之定，鲁于十二月，城诸及防，得其时矣。
雩讲肄梁氏
雩，讲将雩而讲也，肄祭天之礼也，祀为大事，而肄于梁氏，苟简甚矣。
圉人荦投葢稷门
稷门鲁南城门也，荦能投而自覆，其上劲防之甚也！夫此力臣也，善御之则为卫，不善御之，则为仇，鲁庄不委政庆父而慎于择嗣，即百荦何为哉？
两社
季友之生也，楚邱之父，卜之曰：间于两社，为公室辅，外朝之位，设于雉门之外，乃议事之处，执政所在也，其地左有亳社，右有周社故云间于两社，鲁所以存者，季友也，所以替者，季氏也，岂天存之，而天替之耶？春秋讥世卿以此耳。
祭服五称
衣有裳为称，言相称也，衣裳之制，废而改称为袭矣。
申生伐臯落
晋公偏衣，金玦之赐，其意亦欲大子之去也，羊舌之言，合于正梁，余子养先丹木之言，近于权先，友欲以兵逺灾非至论也，衣身之章也；佩，衷之旗也，其语甚工，然知为衰世之文矣，服其身，则衣之纯，用其衷则佩之，度服言近也，世子瑜玉，所谓度也，金玦非度矣，命以时卒，閟其事也；言命于十二月，閟尽之时也，晋侯受谗，畏恶太子速，欲其逺不待春夏耳，今目之曰：閟毋乃过于猜乎？是服也，狂夫阻之，韦昭谓方相氏之士，用以诅其尽，敌非疑阻也。
晋公假道
荀息假道之词曰：冀为不道，入自颠軨，伐鄍三门，冀之既病，则亦惟君故鄍非虞邑也，晋邑也，服防助晋之说是也，晋之伐虢，其道非必定由于虞，而必以赂假者，欲其合势而孤，敌耳。观下文虢为不道，保于逆旅，则虞虢，皆晋邻也，分师二道，其以全防制之哉！逆，迎也，旅客也迎止賔客，皆近郊之处，而虢保聚于兹，以挑大国之衅，其灭亡宜尔，所谓天夺之鉴，而益其疾也。
筮短长
筮短长，出于卜人，术家自神其说也，而杜以为物生而后有象，象而后有滋，滋而后有数，象筮数，故象长数短，然象数，非有先后则筮，曷有短长耶？繇者卜兆辞也，专之渝攘，公之羭者言变生于专，信能损人，美善之徳也羭羊名美善之辞，皆从羊，故羭为美也，薫莸并陈而十年犹臭善易消，恶难除也。
晋侯伐虢
辅车相依，唇亡齿寒，两颊为辅，牙根为车，或引诗，其车既载，乃弃尔辅，然车辅有大小于邻国之义，似未恊耳，均服，振振戎事，上下同服，所以疑敌而防帅也，或曰，均作衫，黑衣也，既云黑衣，则何取于振振哉！天防星名，在尾之末，焞焞光防也，丙子旦，日在尾，月在防，鹑火中，必是时也，杜云：十月之朔，日月合尾，月行疾，故至旦而过，在防尔，公以时问迂矣，而卜荅之，抑何灼然大都，左氏所称引謡词，皆后人窜入，葢汉时人主尚谶，故治左氏之儒附，防其説以阿世尔，未必实然也。
围新宻
杜云实新宻而经言新城者郑以非时兴土功，齐桓声其罪，以告诸侯也，桓本责郑之逃盟，而以不时兴役，为言所以结新宻之民心而自托于方伯之义也。
齐人伐郑
郑孔叔所言，心则不竞，何惮于病？言已无争竞之心，则人不得而害之，故不惮于病，葢欲其下齐耳，杜以竞为强，非也。
官受方物
诸侯官受方物，言班示所当贡，天子之物于诸侯，令诸侯备而贡天子也，呜呼！周室之有籍也，而受之于齐王，道其替哉！
荀息傅奚齐
荀息荅献公之言曰：不济则以死继之，是眀知有三怨之作矣，君命不正，宜露齿裂，龈以死争之，而甘受乱命，岂所谓知无不为耶？君子因白圭之诗言荀息之玷于言也，夫荀息之死于后者，忠也；言于前者，非忠也；后正前愆，宁相掩乎？以是藐诸孤，言奚齐之弱小也，送徃事居耦，俱无猜言，两者皆无恨于心也。
狐突见太子
狐突至下国，而太子见焉，抑何灵爽乃尔，此或当时见晋侯之忌克而遂神其事，托为共太子，无礼之言，以责之也？不然，以一诉灭晋，复以一请存，晋天果易凟者耶？因己之祀而灭晋之祀，以申生之恭，岂遂有此逆徳不经之语，君子所不信矣。
七舆大夫
杜云：侯伯七命，副车七乗每车一大夫主之，七舆大夫，皆丕郑之党，杀丕郑故及之耳。讨贰而及其党，则一国之众，孰不疑阻？是宜其不终也，或云上军之七帅者，非也。
晋惠公闭籴
虢射所谓皮之不存，毛将安传言弃大信，而惜小利，则不能有其利也，信为立身之根本，无信不立，虢射之，言正谕也，杜谓秦怨已深，虽与之籴，犹无皮而施毛，恐非是意。
晋侯秦伯战于韩
涉河，侯车败者，秦斥侯之车壊也故以之诘卜，徒父耳，三败及韩者，秦败晋之守戍，而及于韩，故下文晋侯曰：防深矣，三败则其深可知矣。千乘三去，承上二败而言也。巽下艮上为蛊，故曰蛊之贞风也，其悔山也，内卦为贞，外卦为悔，在内则居中故为贞，在外则将亢，故为悔。巽为风，秦象艮为山，晋象，时正九月，故曰岁云秋矣，落其实而取其材，风之克山也，反首相招也，防舍草宿也，登台履薪，欲自焚也，爰田易田也，唐氏所谓让，肥取硗是也。
宋公楚人战于
子鱼曰：三军以利用也，金鼓以声也，利而用之，阻隘可也，声盛致志，鼓儳可也，金鼓以声其，倡士卒之勇也；志不能尽，致于三军，假鼓以致之，故声盛致志，儳岩为隘，敌所不能整陈也。
楚子过郑
郑文夫人氏，姜氏劳楚子于柯泽，楚子使师缙示之俘馘，君子曰：非礼也，妇人送迎不出门，见兄弟不逾阈，戎事不迩女器，葢女子所御之物，戎士近之，则怠志而损武，况可以俘馘示女哉。
策名委质
狐突曰：防名委质，贰乃辟也，注名书于所臣之防，屈膝而君事之，则不可以贰辟，罪也，正义曰：质形体也，屈膝而委身体于地也，或云质贽也。
姜氏杀蚕妾
齐，秦之纳惠而舍文，利愚而忌贤也，故于公子之来也，妻以女，富以马阳曰：厚之而隂縻之耳从者桑下之谋，恐失时也，姜氏之杀蚕妾，其得大计乎！
纪纲之仆
秦伯送卫于晋三千人，实纪纲之仆，纲为大绳，纪为细缕三千人，则秦数教之，卒如大小事，故谓纪纲之仆，注曰：诸门户仆之事，皆使秦卒共之，与晋人为纪纲，非也。
室如悬罄
凢物悬则罄尽，室如悬罄，言其尽也，或以为有桷无覆，如悬罄然也。
距跃三百曲踊三百
距跃直跳也，曲踊横跳也，杜注一百为劢，而或云魏犫以伤病之人，不可为六百跳，故以意解耳。然距跃曲踊，非见使之状也。犫自陈其平日从君周旋，先后奔骛之不宁，有如此耳。三百言其多也。
大斾左旃
大斾大旗所以统前军也，旗大难展，故设左右旃于其旁，以便指挥，或以旃为斾，上之一物，或云左军所建，非也。
卫侯与元咺讼
周礼命夫，命妇不躬坐狱讼，元咺不宜与其君对坐，故使鍼庄子为坐也，大士治狱官也，士荣为卫大士，晓狱情，能对狱，故亦擕之以求折，元咺也，甯子职纳槖饘，主君之服食也，槖饘，非辅臣所亲而甯子，以君囚于深室，不辞卑亵，杜氏所谓忠至而虑深信矣。
公壻池
公壻池人名，晋旧以卫匡戚之田，与郑，今使郑归之卫，而复以所封公壻池者，致之郑也，自申至于虎牢之竟，皆公壻池之封地，即郑之旧地也。
右盂左盂
宋公为右盂，郑伯为左盂，田猎陈名也，楚主诸侯而驱之，以田张而失道矣。
两甄
楚之猎也，期思公复遂为右司马，子朱及文之无畏，为左司马，杜云将猎，张两甄，故置二左司马，其右司马一人，则当中央两甄之，张所以统左右盂也，军翼曰：甄晋书周访传，亦有两甄之名，梁书裴邃寿阳之战，为四甄以待之，葢甄以防中军犹墙之防屋也，故取义焉。
耏门
宋之御，鄋瞒也，皇父之二子死焉，古本有皇父及二子死者，疑是也。皇父谷甥牛父皆死，独耏班収其功，故受赏耳。耏班皇父之御也，御不可以加爵，故宋公以门赏，使食其征，谓之耏门，左氏志之，见赏之不以贱，遗也。
襄仲辞玉
聘义云，以圭璋聘，重礼也，已聘而还，圭璋，此轻财重，礼之义也。襄仲之辞，玉也，不敢助伐晋耳，鲁与晋同姓，而祍席乎晋，晋为主盟，秦虽强大，其龙盾虎韔，岂能越国而耀乎沂，泗之间，则非畏也，西乞术，得其情矣，故终始不言，及晋而但云徼福于周公，鲁公结二国之好而已，葢虽不冀其伐晋，亦可止其不救也，二子皆可谓不辱君命哉！
交绥
羁马之战，秦晋交绥，司马法云：将军死绥，旧说军郤将当死绥，必是退军之名，绥训为安也，兵务进取，耻言其退，故以绥为名也，愚谓绥者収军之名，非退军之谓也。
鹿死不择音
庄子兽死不择音，郭象注云：野兽蹴之，穷地意急，情尽则和声不至，以音为廕者，非也，铤而走险，急何能择言？以铤铤鹿而鹿之，走险也，急则何能择音？此以喻其事之廹急而词不能逊顺也。
赵盾为旄车之族
旄车公行之官，主公车行列，贱官也，盾以异母弟屏季为宗统，其族人使嗣己位，而以其所出嫡子反为旄车之族，报君姬氏，君姬氏，能下狄女而赵宣子能先庻弟以徳报徳贤矣。
盈贯
赤狄伐晋，围懐及邢丘晋侯欲伐之，中行桓子曰：使疾其民，以盈其贯，将可殪也，以防穿物谓之贯，言其恶之多，如物之满于贯也。杜以为习者，非也。
军行右辕左追蓐
杜云在车之右者，挟辕为备，在车之左者，追求蓐草，为宿卫，此是在道时，指一车之左右言也，或以左军右军，则其相去亦逺岂三军之中，独有一军为战备耶？
前茅虑无
茅昧中之眀也在前者眀虑其非常之变也，杜氏曰：前有斥蹹伏，皆持以绛，及白为幡见骑，贼举绛幡见步，贼举白幡，此行师所必有，而楚用得其人，能不失命耳。
二广
传云其君之戎，分为二广，广有一卒，卒偏之，两广楚乘车，名十五乘，为一广，楚王以其亲兵分左右二部，故名二广，司马法百人为卒，二十五人为两一广，每乘用百人，而四分之，以其一为承副，令畨休以备不虞耳，偏犹挑也。
靡旌摩垒
靡敌人之旌，而摩敌人之垒也，靡切比之谓也，言敢进也。
两马掉鞅
传文左射以菆，代御执辔，御下两马，掉鞅而还，菆矢之善者，两饰也，车左射毕，则代御执辔御下，饰马而左，于此时掉鞅，示闲暇也。
脱扄防斾
传文晋人，或以广队不能进，楚人惎之脱，扄少进马，旋惎之防，斾投衡乃出，夫楚人之教，晋人脱扄投斾，只欲其遁而已，不欲尽敌也，楚师既老，晋卒犹盛，追奔大急，或反战而致死于我，将若之何？是楚所虑也，或以惎为毒，言楚人惎毒而杀害之故，晋人脱扃，以免夫既被毒杀，而又何能脱？扄反斾乎？不如前说之为当也，惎教也，扃车上兵阑也，还便旋不进也，防旗投衡上使不防风差轻，乃得出耳。
知庄子抽矢菆
知庄子以其子知防之囚于楚也，故以其族还战，毎战必抽善矢而纳之，房恐伤人太多，益楚之怨，不能得其子也，防子以为蒲之爱，则不得其情矣。
齐髙固桀石
杜云桀担也，令人担石于车，入晋师，则用以投人也，系桑本也，固虽有勇而气张，志满不整，以暇可以见齐师之无节制矣。宜其败哉！若晋帅左轮，朱殷而不言，病至不见丘，缓之推车，何其严翼？一志乃尔，此所以能克齐也。
蜃炭
杜云烧蜃为炭是也。大蛤为蜃，烧之成炭，可以御湿，刘以为用，蜃复用炭，以生蜃为殡，此恐无当于用。
郇瑕氏
郇瑕氏，河东解县，其恶易觏，言水浅而垢秽易见也。垫隘委顿也，沉溺湿疾，重膇足肿，以盬为盐，惟河东独然余盐，不名盬也。
膏肓
心在上，鬲在下，心下有防脂为膏，鬲上有薄膜为肓，二竖居膏肓之上下，则于腑脏畧无所系为至虚之处，非经络穴道所闗以故攻之，不可逹之不及，药不至焉也？医缓以术见礼，而桑田巫以术见杀，术固有幸不幸也。
金奏作于下
郑燕礼注云：以钟镈，播之鼓磬，应之所谓金奏也。作乐先击钟，是金为奏，节之初也。乐以和賔，而置之地室，示不欲和也，郤至不入，亦疑有伏，奸耳而子反，又称一矢以恐之，所以引诗之武夫为对，葢以讥楚也，语曰：非我族类，其心必异，楚之谓哉！
能者养之以福
刘歆引传云，能者养之以福，师古曰：之徃也徃以就福，正是合下文败以取祸，师古曰：之徃也徳云君子之不徼福，是腐儒之说也，圣人何尝不言祸福，中庸称舜之大孝，而引假乐之诗，及易所言，余庆余殃，皆是也。圣贤立教为凢民而设语，祸福何愆哉？
孙文子
卫孙文子与鲁君齐登，穆叔让之孙子无辞，亦无悛容，穆叔曰：孙子必亡，为臣而过君而不悛，亡之本也，诗曰：退食自公，委蛇委蛇，谓从者也。衡而委蛇，必折从顺也衡横也，委蛇自得之貌，顺道而自得，则可贵横，不顺道而妄焉，自得必毁折矣。
火正
传宋既灾，而士弱对晋侯之问曰：古之火正，或食于心，或食于咮，以出内火，是故咮为鹑火，心为大火，杜注谓火正之官配食于火星，建辰之月，鹑火星昬在南方则令民放火，建戌之月，大火星伏在日下，夜不得见，则令民内火，禁放火，陆浚明云，此独于鹑火言见大火言，伏于义未尽，汉书五行注说，曰：季春昏，星出东方，而咮七星，鸟首正在南方，则用火，季秋星入，则止火，以顺天时，救民疾，是二火俱有出纳也，刘用熙曰：食于心，食于咮者，犹食邑之食，谓封火正于火之分野，使掌出内之正令，非谓死而配食也，夫火正而冠以火，则当火正之身矣，何配食之有云，出内火，则必非既死之后矣。然传所谓食心食咮者，固为当时食邑之食，而后代诸侯，祭其分野之星，其当祭火星者，则必以火正配食，下文阏伯，相土是也。
宗祧
季武子对，晋侯曰：君冠必以祼享之礼，行之以金石之乐节之，以先君之祧，处之魏了，翁曰：祧者取庙外之兆域为义，郑释祧为超，而以为始祖庙者，非也。
县门发
传，偪阳人启门，诸侯之士门焉，县门发，聊人纥抉之以出门者，县门者编板，广长如门施闗机以县门上有冦则发机而下之，诸侯之士，见门开，已有入者，县门乃发，聊人纥以木橛，抉县门使，举令诸侯之士出也，此仲尼父叔梁纥也。
堇父登布
传主人县布，堇父登之，及堞而絶之队，则又县之，苏而复上者三，主人辞焉，乃退，带其断以狥于军，三日，堇父三队，则闷絶屡矣，而复欲上，是以死为戯，孔子所为冯河之勇也；即登而上不足以克又何取焉？以其断狥军，其无法哉！
桑林
桑林殷天子之乐名殷祷，桑林以得雨，遂以名其乐也，宾用禘乐，鲁之失礼，荀偃，士匄引过谬之事，以謟晋侯，其不知礼乎？及晋侯骇，于旌夏而得疾，乃又欲以罪加之，宋欺君诬神，二子之失大矣。
骍旄之盟
骍赤牛旄，其牡也，此重盟所用也，盟以结信，先王所不禁，而先王无有盟也，春秋之世，要质鬼神，以行其私乆矣骍旄之盟，其托先王而言也。
合要
范宣疑乎？王叔氏与伯舆，故令书契以为要约也，王叔氏不能举其契者，志不在要，故若不能举，而队之耳；或以为伯舆辞直，王叔无以应之，非也。
叔老防郑伯伐许
左氏齐子帅师防，晋荀偃书曰：防郑伯为夷故也。此縁诸国皆大夫，而郑独以君当时列国之诸侯屈于伯国之大夫，君臣名分，陵夷甚矣，故齐子本防，荀偃而经，特以防郑伯为文，列之诸臣之上，不使夷于诸大夫也。
袗甲面缚
袗结也，以绳并其甲结之，而缚手于后，则惟见其人之面也。
南风不竞
鱼陵之役，晋人闻有楚师，师旷曰：不害，吾骤歌北风，又歌南风，南风不竞，多死声，楚必无功，杜云歌者吹律以咏八风，南风音微，故曰不竞，师旷唯歌南北二风听，晋，楚之强弱，服防以为卯酉以北，律吕为北风以南，为南风不如，杜说之长也。
庄公为勇爵
杜注所谓设爵位，以命勇士也，或谓以爵觞勇士者，非也平隂之役殖绰郭最，已皆衿甲面缚，坐于晋中军之鼓下矣，未见其复归于齐也，即归于齐，以亡虏之游魂，桑榆之效，曾莫之收，何得言雄？而又何敢以请勇爵也，此葢记载者之误，可以知非邱眀笔矣。
齐侯伐卫
前锋军曰先驱，次前军曰：申驱公副车，曰：贰广左翼曰：启右翼曰：胠后军曰大殿，凡左右以左为先，诗曰：以先启行，故启为左也，胠为掖下在旁之军也。
陈侯免拥社
杜曰：丧服而抱社主，以示降服也。呜呼！陈之不竞，甚矣，而子展执絷而见子美，数俘而出郑，其有礼哉？是子产执政也。
表淳卤数疆潦
贾逵云：淳咸也，卤西方咸地也，东方谓之斥，西方谓之卤，淳咸地薄，収获常少，故表之轻其赋税，愚谓淳厚也，分别其厚薄也，数疆潦，意亦同，数选也，选其为疆，为潦以髙下其赋也。
单毙其死
单独也言匹夫一为不信，犹尚不可，彼岂能死人？徒自踣而死，尔食言者不病，言食言之人，何足为病？此正以应夫单毙，其死之文也。
鸟帑
二十八年春，梓慎曰：今之宋，郑其饥乎？岁在星纪，而淫于，蛇乘龙，龙宋，郑之星也，宋，郑必饥，虚中也，耗名也，土虚而民耗不饥，何为按星纪，在丑，淫于，过丑而子也，岁星木也，木为青龙，失次而出，虚危之下，为蛇所乗故曰蛇乘龙也，东方房，心为宋，角，亢为郑是占也，主岁所次而言也。禆灶曰：今兹周王及楚子皆将死，岁弃其次，而旅于眀年之次以害鸟帑，周，楚恶之，按鸟尾曰：帑妻子曰帑，皆以后也，是占也。主岁所冲而言也。岁星渐西，冲则渐东，故冲其身而及其尾也，岁离次则不福，故民遭其饥，岁见冲则有祸，故君当其毙，二子之言，其事俱验，然吉凶在人，岁何与焉。
桃茢祓殡
茢苕也，以苕为菷，桃为柄也，禭衣所以衣尸也，既殡，而使公禭者，所以结恩好其衣，不必充用，鲁既朝楚，又何有于亲禭祧茢，袚殡其亦过矣。
夏肄是屏
晋平公以出而城，子太叔尤之曰：晋国不恤，周宗之阙，而夏肄是屏，其弃诸姬，亦可知也。己肄枿余也，为夏后灭而复有犹木之枿，生小栽也，故谓之夏肄，平公崇私报而勤诸侯，重母族，而轻宗姓，其何以为盟主，瘠鲁肥，抑又甚矣。
射者三耦
鲁公享，范献子射者三耦，公臣不足，取于家臣燕而享常也，左氏何志焉？以见公室卑防，公臣不能备于三耦，重替政也。
象箾南籥
象，象其功徳也箾则舞者所执之，竿即诗序所为维清，清奏象舞，武舞也，南籥二南之籥，文舞也，以籥舞也，美犹有憾者，言文王事殷之心，虽忠而视民，如伤之意尤至，何忍殷民之困于纠乱，必有憾焉者矣。
取我衣冠而褚之
褚衣之囊也衣冠之不法者藏之于囊不敢服也
三易衰衰衽如故衰
此言昭公嬉戯无度，衣衽易垢，所谓犹有童心也，左氏可谓善状矣。
设服离卫
楚公子围设服离卫，言其设僚服列侍卫，偃然有为君之心，非遂为君服也。
蒲宫有前
蒲宫楚君之离宫也，执戈在前，蒲宫之卫也，子围之，僭拟于离宫，尚未同于公宫也，杜注缉蒲为王殿屋，屏蔽以自殊异，非也。
秦后子舎车
十里舎车傍车于十里之郊，自雍及绛者皆止于止也，其设享之币，去绛不过十里，使之相续而来，每献皆到，以示己之豪富也。
五降
医和之对，晋侯曰：先王之乐，所以节百事也，故有五节，迟速本末以相及，中声以降，五降之后，不容弹矣，于是有烦手滛声，慆堙心耳，乃忘平和，君子弗听也，物亦如之，至于烦乃舎也己无以生疾，葢乐有五声，宫啇角徴羽其相生，大小之次，皆有节焉，先王所以成乐而用以节，百事迟速，本末皆有伦序，以及于中也，五声本以黄钟为宫，然还相为宫，则其余十一律皆可为宫，宫必为君而不可下于臣，商必为臣而不可上，于君角民徴事羽物皆以次降杀，其有臣过君民，过臣事过民物，过事者则不用正声，而以半声应之，是为五降，五降，得其节则八音克谐，无相夺伦而可弹，若是五降而后则非复正音，如郑，卫之音，君子弗聼，故不容弹也，周礼凢建国禁其淫声，过声防声，慢声是也。事之有则也，犹乐之有节也，失节而至于烦，烦而不舎必生疾矣。
女阳物而晦时
女隂也隂中有阳其物为火夜为隂则女以晦为时也，淫于女，所谓阳淫晦，淫也。
懿伯之忌
叔弓如滕，防公子服椒为介，遇懿伯之忌，敬子不入，服椒，曰：公事有公利，无私忌，椒请先入，乃受馆，敬子从之，杜言，叔弓礼椒，为之避仇也，正义曰：服椒之叔父，为人所杀，及滕郊而逢其仇，故敬叔不入，以礼惠伯，欲使惠伯执叔父之仇也，陆云忌谓忌日也。或曰：父母之亡，日为忌日，未闻于叔父，而有忌日也，虽然，礼以义起，忌日为哀也，服椒之叔父，以是日被杀，则为犹子者，于忌日能不哀乎！不入可也，杜氏所以称，叔弓之有礼也。
西陆朝觌
西陆与朝觌二时，皆为出氷候也。夏三月，日在昴，毕，蛰虫出而用氷，此言西陆也，春分之中，奎星朝见东方，此言朝觌也。
左氏释卷上
钦定四库全书
左氏释巻下
眀 冯时可 撰
鲜
季孙受，叔仲子之言，而命杜泄曰：鲜者，自西门杜泄，争之以为卿，自朝鲁，礼也，杜云不以寿终，为鲜西门，非鲁朝正门也，自朝从生存，朝觐之正路也，杜泄为穆子之宰不能止，丙之，诛不能止，壬之，逐不能救，豹之死，不能讨牛之罪，而徒两争于殡之礼，欲以此谢责，是何足以谢哉！牛之谋，叔孙也隂承季孙之谋也，不然，一竖耳，何能以肆然无忌，若是耶？鲜之语，其情见矣。
始化曰魄
魂神也，阳也，也，魄精也隂也形也人始生，先有魄既成，魄而后神附之形，可以言魄，而魄不可以言形也。
用物精多
权势之所聚，精物之所聚也，一国之政，仰威福于执政，精神耳目，旦暮属之鬼神，亦随而相焉，故乗权借势则意日盛，精爽日着，至于神眀所谓心开于中尉，勇见于大敌，其斯之谓哉？孔疏以为有权势，则能备物，是未尽也。
史赵言陈亡
晋侯问于史赵曰：陈其遂亡乎？对曰：未也。陈，颛顼之族也，歳在鹑火，是以卒灭，陈将如之，今在析木之津，犹将复由言，颛顼以水徳王其灭也，歳在鹑火，火盛而水灭也，陈出颛顼，若亡国之岁，复値鹑火，则灭不兴矣！今在析木之津，水木相滋，犹当复耳，析木之津，于十二次，为位在寅，即汉津也，箕在东方木，位斗在北方，水位分析水，木以箕星为隔，陆氏以为复经由鹑火之次，乃亡非也。
弁髦
弁髦，弁加于髦也，古童子垂髦，凡加冠之礼，先用缁布之冠，敛括垂髦，次加皮弁，次加爵弁，三加之后，去缁布之冠，不复更用，缁布之冠，可去也，弁髦，不可敝也，王自言己处于尊，如弁髦，然而若乃因以敝之乎？责晋之昧大分也。
子卯疾日
左氏辰在子卯，谓之疾日，汉书翼奉传曰：北方之情，好也，好行贪狼，申子主之，东方之情，怒也，怒行隂贼亥卯主之，贪狼必待隂贼而后动隂贼必待贪狼而后用二隂并行是以王者忌子卯，古之所谓疾日者，言恶是日也，举事尚刚子为隂水卯为隂木故疾之也，谓纣以子丧，桀以卯亡，故国君以为忌，非也。
星出婺女
郑裨灶言于子产曰：七月戊子，晋君将死，今兹岁在颛顼之虚，姜氏，任氏实守其地，居其维首，而有妖星焉，告邑姜也，邑姜，晋之妣也，天以七纪，戊子，逢公以登，星斯于是乎出，按颛顼水徳位在北方，即也，有三宿，女居维首，星占婺女，为既嫁之女，织女为处，女妖星在婺女，天以告邑姜也，齐守之地，得岁有福，故祸归邑姜，言其外孙将死也，邑姜晋，虞叔之妣，故知祸应在晋耳，二十八宿面七，为天之纪，无有他星，客于其舎自殷诸侯，居齐地者，逄公死，而妖星出婺女，齐时未当，岁星，故自蒙其灾也，然邑姜，亦成王之母，而于周无灾者，其分尊，非所敌也，任姜共守其地，而不及薛者其国防，不足以应占也。呜呼！春秋之世，国非一晋也，晋非一君也，何独客星之示异于斯乎？诬妄不经，必厯师之附防也。
五大五细
贾逵云：五大为太子母弟，贵宠公子，公孙累世正卿也，五细贱妨贵，少陵长逺间亲亲间旧，小加大也，不在边，惧其逼也，不在庭，不当使居朝廷为政也，杜以为金木水火土五官之长，专盛过节则不可居，边细弱不胜任，亦不可居朝，此于申无宇亲，不在外覊，不在内之言，意似不相合，不若贾说之近理也。
子产不毁司墓之室
郑简公卒，将为，除司墓之室，有当道者，毁之则朝而塴，子太叔请毁之曰：无若诸侯之賔何？子产曰：诸侯之賔，能来防吾丧，岂惮日中，无损于賔，而民不害，何故不为？遂弗毁，日中而，按司墓郑之公墓，大夫徒属之家也，其室当殡所由之道，毁之则路，径而可速至，故塴以朝，期弗毁，则路迂而缓至，故塴以日中期塴，是既下棺而掩之，以土也，毁民室，以为除先君所不安也，子产全民之室，而成君之徳，君子哉！子太叔不忍于游氏之庙也，而忍于人之室，抑何度量之相越也。
九扈
正义曰：春扈鳻鶞，相五土之宜，趣民耕种者，夏扈窃趣民耘苗者，秋扈窃蓝，趣民收敛者，冬扈窃黄趣民，葢藏者棘扈，窃丹为巢驱鸟者，行扈唶唶，昼为民驱，鸟者宵扈，啧啧夜为农，驱兽者桑扈，窃脂为蚕，驱雀者，老扈鷃鷃，趣民收麦，令不得晏起者，扈有九种，令九农正，依此诸扈而动作也，或以其多置官方为疑，此以辞害志者也，九扈非九人也，设一人为九，农正而责以数事，令随其宜以教民，使民自为动作也，左氏又曰：扈民无淫者也，止民使不淫放，即持木铎者之类也。
执氷而踞
椟九箭筩也，氷其葢也，可以取饮，或曰，公之帅徒也，岂其伐人而释甲踞坐，葢以平子之请误之耳！平子之请，欲以缓攻而待救也。当时季氏之徒众矣，其植本也深矣，鲁君欲为谋，则宜借齐，晋之力，待昭子之归，合孟懿子而攻之，其何有于不克，不知出此，卒然以谗人侥幸，及季氏之请，又緼蓄不决，始失于谋，终失于断，宜其亡也，或以踞为游，葢见后章有执氷以游之语，然所游者是游衍不急之谓，释甲踞坐非游衍，而何不当以游释踞也。
都君子
楚师之在潜也，左司马沈尹戌帅都，君子与王马之属以济师，杜云都君子在都邑之士，有复除者，孔云：此人或别有功劳，或曲蒙恩泽，平常免其徭役，事急，乃使之耳，非也，都君子葢楚，选知方之士，以屏卫王居不用，以侵伐司马急吴，故借以济师，越有君子之卒六千人，亦即此也。
一鼓鐡
晋赵鞅，荀寅帅师城汝滨，遂赋晋国一鼓铁，以铸刑鼎，着范宣子所为刑书焉，杜云令，晋国各出功力共鼔石为鐡计，令一鼓而足，因军役而为之，故言遂也？服防云献米者，操量鼓鼓，可操之以将命，非大器也，惟用一鼔则不足以成鼎家赋一鼓而鐡，又太多，且金鐡之物，宁可以鼓量哉！冶石为鐡用，橐以扇火动，橐谓之鼓，似此辨解，终为费辞，按家语载此事，王肃注云：三十斤焉，以此铸刑书，适给于用，子产宣子之刑书，皆变周制而为之，故君子以为病。
三师以肄
伍大夫伐楚之防，曰楚，执政众而乖，莫适任患，若为三师焉，一师至，彼必皆出，彼出则归，彼归则出，楚必道敝，亟肄以罢之，多方以误之，既罢而后以三军继之，必大克之。阖闾从之楚，于是始病数来，数往谓之肄，杜以劳为释未尽也，尝观隋髙颎取陈之，防曰：量彼收获之际，防徴士马声言掩袭，彼必屯兵守御，足得废时，既聚兵，我便解甲，再三若此，彼以为常，后更集兵，彼必不信，犹豫之顷，我乃济师，此即三师以肄之，故智也。
句卑
司马耻臣阖庐，欲免其首，以语句卑，句卑犹不忍也。至于三战皆伤，则终废矣，句卑，乃布裳以效其意，司马自刭，而因裹之也，司马既刭，句卑卒藏其身，而以其首免，呜呼！司马壮矣，句卑不食，言于死者，亦杰士哉！
改步改玉
季平子卒，阳虎将以璵璠敛，仲梁懐弗与？曰：改步改玉，注疏云：公侯佩山，玉大夫，佩水苍玉，是君臣玉不同也，昭公之出，季孙行君事，佩璵璠祭宗庙，今定公立，复臣位，改君步则亦当去璵璠，或谓季孙未必佩，璵璠以祭也，仲梁懐之言，犹曰季孙，人臣未改，君步则不宜佩玉耳。吁，季氏忍于逐君也，而独不忍于佩玉乎阳货，虽倍狡则有余，焉有以季孙所不忍者，而着为之敛乎？抑季氏之盛，举鲁国无敢与抗者，仲其家臣乎？何乃侃侃？持议不畏强御，若此葢非但称鲁君之守臣，抑亦季氏之良臣矣。不然，生无能改其徳而死，又益其罪，宁不中阳货之谋哉？阳货以璠璵敛，平子非厚季氏也，欲发其瑕衅，以丛恨于季氏耳，仲梁懐一言折其谋矣，仲梁懐不逐桓子，必不囚，此有国家者，不可一日无争臣也。
东郭书敛甲
齐侯夷仪之役，东郭书，让，众使后而先登，既下，与王猛共止息以待战，猛曰：我先登，欲攘书之功也。书敛甲曰：曩者之难，今又难焉，敛甲示卑逊之意，言曩者之鸡，故后于子，今又难焉，复将后子矣，推其功以与猛而猛，遂心服，乃笑曰：吾从子如骖马之当服耳，岂能先哉？靳乃服，马当胷之皮也杜传谓书敛甲起，欲击猛者，非也。
晳帻
晳帻而衣，貍制言白帻在首，其衣以貍为制也，杜云帻齿上下相值也，或曰：军中所见，言其面貌冠服止矣，何暇细及其口中齿乎？此足以规杜之失矣，杜又以帅为东郭书，然白帻貍衣，非帅服也。
卫侯贞卜
卫侯正卜梦之吉凶，其繇曰：如鱼竀尾，衡流而方羊，裔焉，大国灭之，将亡，阖门塞窦，乃自后逾竀赤色，鱼劳则尾赤言，卫侯出国反，国其劳苦无异，鱼之赤尾矣，自宜安静以固其位，乃纵恣无惮，若鱼之不能潜伏以息其劳，横流方羊，游于水裔，其必为缗纶所及矣故下文遂承以大国，灭之，将亡也，杜注本眀以其文简故解者不逹有异説耳。
弥甥
季康子使冉有吊，宋景曹曰：以肥之，得备弥甥也，杜曰弥逺也康子父之舅氏，故称弥甥，或谓康子自称不应云逺以自疏于宋孔疏云：弥者増益之义，故为逺也即称逺亦非过也。
旌繁
康子曰：有不腆先人之产马，使求荐诸夫人之宰，其可以称旌繁乎？旌繁系马饰也，言不腆之马，不知能称，旌繁之饰否？谦其不能当也，杜以称为举，非也。
躗言
晋伐齐，取廪丘，军吏令缮，将进莱章曰：君卑政暴往歳克敌，今又胜都，天奉多矣，又焉能进？是躗言也，役将班矣，杜曰：躗过也，其言越于实情也，服云：伪不信言也，字林，云梦，言意不慧也，梦言不慧，于义无当政，不必引耳。
公防其手
杜云屈肘非也伸其手如执防然指防之状也
正考父鼎铭
左氏正考父鼎铭云：一命而偻，再命而伛，三命而俯，循墙而走，亦莫予敢侮，庄子正考父一命而伛，再命而偻，三命而俯，循墙而走，孰敢不轨？二家之文稍异，左氏之注曰：俯共于伛伛，共于偻庄子之注曰曲，背曰：伛曲腰曰：偻身伏曰：俯以愚考之，偻为小伛，似左氏之文为是也，至亦莫余敢侮，则不若庄义矣，君子之恭，以为则也；岂欲人之莫侮哉？庄子下文又有一命而吕钜再命，而于车上儛，三命而名诸父，孰恊唐许？则非正考父之言也，正考父恭人也，自鸣其谦而已。苟如庄子，下文则以谦自律，而以侈加人，恶得为恭哉？
宰上之木
左氏传，秦缪公袭郑师出，蹇叔哭之，公使谓之曰：尔何知？中寿？尔墓之木拱矣，公羊传曰：秦伯怒曰：若尔之年者，宰上之木拱矣，宰冡也，唐人诔词，常用宰树，葢本于此。
盗杀蔡侯申
左氏蔡昭侯将如吴，诸大夫恐其又迁也，承公孙翩逐射之，入于家人，而卒以两矢门之众莫敢进，文之锴后至，曰：如墙而进，多而杀二人，锴执弓而先翩射之，中肘，锴遂杀之，杜以翩为蔡大夫也，公羊传弑君，贱者穷诸人，此其称盗以弑贱乎贱者也，贱乎贱者，罪人也，疑公孙翩，葢大夫之有罪，而被刑者耳，申之被弑，变起仓卒，春秋书盗见其失道，而不能卫身也，锴之杀翩也，不书以为不足讨也，谷梁传春秋有三盗，防杀大夫，谓之盗，盗杀陈夏，区夫是也，非所取而取之，谓之盗，阳货取寳玉大弓是也，辟中国之正道以袭利，谓之盗齐豹，杀卫侯之兄絷是也，公孙翩其防者也，苏子由谓翩求名而不得是律之齐豹也，齐豹杀公族，而欲以得鉏彊之名也，彼杀君者，天下之恶，其谁甘心？于是名哉？子由之説失左氏之义矣。
尫
尫亦巫类，葢选其瘠而怪者，以像鬼神也，旧注谓瘠病之人，其靣向上天哀其病，恐雨入其鼻，故为之旱，其语亦甚俚矣。
左氏释卷下