御制书春秋元年春王正月考
春秋，圣人尊王之经也，元年春王正月，开宗明义之第一也，解此者，自三传以至后儒其説充栋或致操戈，无容置议，然识圣人之深，意者有防乎？王道熄而作春秋，春秋鲁之旧史也，自隠公始则不得不书，隠公元年而即继之曰春王正月，前史所无有也，盖言公之元年，乃禀王之春，王之正而得是非，尊王之义乎？且是年也，于齐为九年，于晋为二年，卫郑以下，各为其年不可偻指数，而总为平王之四十九年，于斯时也，世人将何以纪其年而知其嵗乎是则圣人之书元年春，王正月也者，其亦有感于斯乎？行夏之时，圣人之私议不能行于时，言春王而不言，王春月可改，而春不可改，亦隠寓夏之时，与王之元，所谓大一统，足以一天下之心而不可任其纷，有不能行之叹矣，兹为开宗，始义乃贯，春秋之本未而絶笔于获麟，葢圣人之道在万世，即圣人之忧在万世，是则封建之説不惟不可行于后世，知圣人亦未必以为宜然也。
钦定四库全书         经部五
春王正月考          春秋类提要
【臣】等，谨按春王正月考二卷，明张以寕撰以寕，字志道，古田人。元泰定丁夘进士，官至翰林侍讲学士，入明仍故官，洪武二年，奉使册封安南王还，卒于道，事迹具明，史文苑传，史称以寜，以春秋致髙第故所学尤専春秋多所自得，撰胡传辨疑最辩博，惟春王正月，考未就，寓安南逾半嵗始卒业今胡传辨疑已佚，惟此书存，考三王叠更时月，并改经书正月，系之于王，则为周正，不待辨正月正嵗二名载于周礼，两正并用，皆王制也，左氏发传特曰：王周正月则正月建子亦无疑，自汉以来，亦无异议，至唐刘知防史通，始以春秋为夏正，世无信其説者自程子泥于行夏之时，一言盛名之下，羽翼者众，胡安国，遂实以夏时冠，周月之説程端学作春秋，或问：更坚持门户，以梅赜伪书，为据而支离，蔓引以证之，愈辨而愈滋，颠倒，夫左氏失之，诬其间偶尔失真，或亦间有至于本朝正朔，则妇人孺子皆知之，不应，左氏误记，即如程子之説以左氏为秦人，亦不应距，周末仅数十年，即不知前代正朔也；异説纷纷殆不可解，以寜独徴引五经参以史汉，着为一书，决数百载之疑，案可谓卓识，至于当时，帝王之后，许用先代正朔，故宋用商，正见于长葛之传，诸侯之国，亦或用夏正，故传载晋事，与经皆有两月之差，古书所记，时有参互，后儒执为论端者，葢由于此，以寜尚未及，抉其本原，又伊训秦誓诸篇，皆出古文，本不足据，以寜尚未及明，其伪托而周礼正嵗正月之兼用仅载，郑注数语亦未分，析畅言之，以祛疑似于辨证，尚为未密，然大纲既得，则细目之少，疏亦不足以病焉，乾隆四十二年三月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】陆 费 墀
钦定四库全书
春秋春王正月考序
道学至宋氏，而上接孔，孟之传何传？尔其世异，其理同也，儒先依经而言，理有功于经，甚大也，而独于春秋之书，春，王正月，未能无疑之也，何疑尔？曰：夏正得天，百王所同也，是以有冬不可为，春之疑也，曰：夫子尝以行夏之时，告颜子也。是以有夏时冠，周月之疑也，曰：自汉武帝之用夏时首，寅月逮于今，莫之能改也。是以传书者有改正朔不改，月数之疑，而又有春秋用夏之时，夏之月之疑也，疑愈甚，则説愈多而莫之能一也，防宁蚤学是经，以叨一第，亦尝有疑于此，而未能决也，间读鲁论夫子之言行夏之时，若恍然而有省也，因之歴稽经史传记及古注疏之説同也，乃知春王正月之春，为周之时，由汉逮唐诸儒，举无异説也而刘向周春夏冬之説陈宠天以为正，周以为春之説最其着明者也，而犹未敢自信也，比观子，朱子语録晩年之三説亦同也其门人张氏集传之説又同也于是涣然冰释，而无疑也。窃尝欲笔于书，而夺于世，故未遑也。兹因忝使安南，假舘俟命之暇，始克防萃而成编也，本之于孔孟，朱子徴之于经史而下，而汉儒之説为多以其去古未逺有据而足徴朱子之著书，多因其説也若易诗书之用，夏建寅之月，以为説则朱子于孟子之集注既主，改月之説而于此未及更定之也，今亦窃取朱子之义，求朱子未尽之意，以成朱子未竟之説次于春秋经传之后，以尊经也，仍辨羣疑悉具于右，非防宁之敢为私言也，尚其与我同志之君子，恕其狂僭之罪，而是正之也，洪武三年春三月三日，晋安后学张防宁序。
钦定四库全书
春秋春王正月考
明 张防宁 撰
论语
子曰行夏之时
子朱子集注曰：三代迭用，三正天开于子，周以子为天正，地辟于丑，商以丑为地正，人生于寅，夏以寅为人正，而时以作事则嵗月当以人为纪，故孔子尝曰：吾得夏时焉；説者以为夏小正之属，盖取其时之正与其令之善，而于此又以告颜子也。
愚按字义，春夏秋冬，谓之四时，月行毎迟于日，积三十日，而与日防谓之一月，二者固不同也。夫子明言行夏之时，有夏之时，则有商，周之时，可知夏以建寅之月为春，为正则商，周以建丑，建子之月为春，为正可知，不言月者，月系于时，举时以该月也，圣人之言，简而奥，辞不迫切，而意已独至者如此子，朱子谓嵗月当以人事为纪，又谓取其时之正曰月，曰：时已具此意，至汉，刘向曰：周春夏冬也，【説具引春秋传】陈宠曰：天以子为正，周以为春，【全文见引后汉书陈宠传】则甚明白矣。
孟子
梁惠王上七八月之闲旱
子朱子集注曰周七八月夏五六月也
离娄下岁十一月徒杠成十二月舆梁成
子朱子集注曰：周十一月，夏九月也，周十二月，夏十月也，夏令曰：十月成梁从，赵岐注前亦同。
愚按：子朱子之説至矣孟子于战国之世，犹用周正朔也。
子朱子语録曰：据周礼有正岁，正月，则周实是元改作春正月，夫子所谓行夏之时，只是为他不顺，故欲改从建寅，又曰：夫子周之臣子决不改周正朔，又荅呉晦叔书曰：春秋是鲁史合用，时王之月。
愚按前语明春王，正月之春，为周之春也，后语明春王，正月之正，为周之月也，皆朱子晩年之定论也，【朱子説见语録俞氏臯集传，李氏亷防通李氏，珏夏时序引之】。
张氏集传曰：此所谓春乃建子月冬至阳气萌生，在三统为天统，盖天统以气为主，故月之建子，即以为春，而丑寅之气，皆天之所以生，刘歆曰：三统者天施，地化人事之纪，天施周正也，地化商正也，人事之纪，夏，正也。愚按：张氏名洽，字主一，临江人，子朱子之门人髙弟弟子也，曰：月之建子，即以为春，于朱子周元改作春正月之説必有所授之也。
总论曰：自古帝王之兴，受命改正，正朔各异，时亦不同，夫子于鲁论，言夏时通乎夏时之説则后之冬不可以为春之疑可释矣，故首之以夫子之言，孟子于七篇，言周月依乎？周月之説则后之改正朔不改，月数之疑，亦可释矣。故次之，以孟子之言，朱子孔孟正学也，张氏，朱子门人也，故又次之，以朱子而以张氏附焉大圣大贤之説定则春秋之开卷第一义明矣，春秋之三传，三传之注防皆同，故以春秋经传注防及汉儒之引春秋为説者又次之，传记子史亦同，而刘向陈宠之説甚莹足以发明春秋之防故引所载子思之言及礼记，汉史记前汉书律歴志后汉书陈宠传，备述于其后，朱子于孟子集注，主周月之説则既有定论，而无疑矣。然于易之本义，兼存夏正，周正之，二者于诗之集传，犹用夏正，而其门人于书之集传亦然，盖以朱子之平生精力，尽在四书于易，于诗有未暇于更定而归一于书，则以属之蔡氏，而蔡氏未闻其师，晩年之説故今因朱子之説更定而补之，以次于春秋经传之后，列于传记，子史之前，以尊经也，若夫近代众説之不齐，则亦因朱子之説悉辨其疑，以次于其最后，而自叙其躁狂，逾僭之不韪，以终是编云。
又曰：夏以建寅为春，爲正人纪也，百王所同之善政，周以建子为春，为正天施也，一王所用之权制，故夫子欲用夏时，而汉以后，行之至今，也是编也，非敢重周时，违圣言也，诚不忍圣人作春秋，以周臣子，用周正朔，本无疑而防后世之疑，故释其疑，以尊圣经也，凡虞夏之书，用夏时，七月之诗，言公刘用夏时者，皆不録以为证，是编为考，周之春王正月，作也，孟子七八月之间雨集，沟浍皆盈，説见七八月之间旱，章此无注亦不録。
春秋
隠公元年春王正月
左氏传曰：王周正月，杜预注周正，建子正月子，月也，传序又曰：所用之歴即周正也，胡氏传曰：周人以建子为正月，则十一月是也。张氏説见前。
隠公九年三月癸酉大雨震电庚辰大雨雪
左氏传书时失也
公羊传震电，何以书？记异也。何异尔？不时也，大雨雪，何以书？记异也。何异尔？俶甚也，【何休注月令，二月，雷乃发声，】谷梁传八日之间，再有大变隂阳错行故谨而日之，胡氏传震电者，阳精之发，雨雪者隂气之凝周三月，夏之正月，雷未可以出电，未可以见，而大震电，阳失节也，雷已出电已见，则雪不当复降而大雨雪此隂气纵也钟巫之难萌矣。
汉书五行志：刘向以为三月，今正月也，当雨水雪杂雨雷电，未可以发也，既已发也，则雪不当复降，皆失节，故谓之异。以公子翚之祸当之。
愚按：三传皆以为不时，为变异也，汉刘向之説明白故胡氏从之，此周正也。
桓公四年春正月公狩于郎
左氏传书时，礼也，【杜注，冬猎曰狩，周之春夏之冬也，田狩皆夏时也，】。
公羊传冬曰狩常事不书此何以书讥逺也
胡氏从公羊传
愚按周春正月，夏冬十一月也，冬曰狩，不以不时书，以讥逺书也。
六年秋八月壬午大阅
胡氏传曰周礼中冬教大阅书八月不时
愚按周八月夏六月也故曰不时
八年春正月己卯烝
左氏传曰：闭蛰而烝，【注闭蛰，建亥之月，此夏之仲月，非为过而书为下，五月，复烝见渎也，】。
胡氏曰非以不时为再烝见渎书也
愚按：周正月，夏十一月也，故不以不时书，【赵匡曰：四时之祭，皆夏时】。
夏五月丁丑烝
谷梁曰烝，冬祭也，春夏兴之黩祀也，志不敬也，愚按：周五月夏三月也，传夏字衍文也，谷梁皆夏时此误也。
八年冬十月雨雪
公羊曰：记异也。【注，今八月未当，雨雪此隂气太盛兵象也，】。
愚按：汉书五行志：刘向曰：周冬夏秋周十月，今八月也。
十四年春正月无冰
公羊曰：记异也。【注周正月，夏，十一月，法当坚冰，无冰温也，此夫人滛泆隂而阳行之所致，】谷梁曰时燠也。
胡氏曰：今仲冬之月，燠而无冰则政治，纵弛不明之所致也。
愚按汉五行志刘向以为周春夏冬也
秋八月御廪灾乙亥尝
公羊曰：讥尝也，【注当废一时祭，以奉天灾也，周八月，非孟秋本不时，不以不时书者，本不当尝也，】。
胡氏曰春秋用周月以八月尝不时也
愚按周八月夏六月也故曰不时周正也
庄公七年秋大水无麦苖
左氏曰：不害，嘉谷也，【注今五月，周之秋，平地水出，漂杀熟麦，及五稼苗，黍稷，尚可更种，故曰不害】。
愚按：周七月也，周季秋夏孟秋也，孟秋凉风至，白露降，【见月令】少隂用事杀气至也，律为夷则隂气夷伤物也，【见律歴志】，是月，登谷而五种，皆不殖矣，左氏谓不害嘉谷，杜注谓：黍；稷，尚可更种，皆非也。縁麦苗之并书，杜氏遂以为五月水出，漂杀熟麦也，考于二十八年书冬大，无麦禾，则于义不通矣，盖麦为五谷之一，续食之最重者，故书麦苗麦禾，以该五谷也，书无麦苗于秋，见五稼之皆无志大，水为灾也。书大无麦，禾于冬见，五谷之大无志，仓廪俱竭也，则秋为周，七月明矣。
十七年冬多麋
左氏【注防多则害五稼故以灾书】
愚按周之冬夏之秋也故麋多则稼害
十八年秋有
愚按：汉五行志以为，盛暑所生，非自越来，盛暑夏六月，周八月也，六月而生，七月，见异而书。
二十八年冬大无麦禾
公羊传【注书于冬，五谷毕入，计食不足，然后书】。
愚按：冬周十月也，豳风，十月纳禾稼，故传曰：五谷毕入，计食不足。
僖公十年冬大雨雪【雪公羊作雹】
公羊曰记异也
愚按：周十月也，孟冬水始冰地始冻书大雨雪，寒甚过度也。
三十三年十有二月陨霜不杀草李梅实
左氏传【注书时失也，】周十二月，今十月霜当防，而重重而不能杀，所以为灾。
公羊传何以书？记异也。何异尔？不时也，【注周之，十二月，夏十月也，】愚按：汉书五行志：刘向曰：周十二月，今十月君诛不行，舒缓之应。
襄公二十八年春无冰
左氏传注，【前年再失闰，故置两闰，以应天正，故言此年正月建子，以无氷为灾，而书】愚按：周之春夏之冬也，杜氏明以建子为春矣，不书正月，疑脱文也。
定公元年冬十月陨霜杀菽
公羊传曰：记异也。【注周十月夏，八月，防霜用事，未可杀也，】。
愚按：此周正也，杀菽举重也，未可杀而杀，故以为异也。汉五行志，刘向以为周十月，今八月也。
哀公十二年冬十有二月螽
左氏传【注是嵗失不置闰，十二月，即今九月九月初尚，温故有螽，仲尼曰：火伏而后蛰者毕，今火犹西流，司歴过也，】。
愚按：汉五行志，刘歆曰：周十二月，夏十月也，火星既伏，蛰虫皆毕，天之见异也。
成十六年春王正月，雨木冰，左氏防曰：正月，今之仲冬时犹有雨未是，盛寒雨下，着树为冰，记寒甚过节度，谷梁传曰：志异也，注木介甲胄兵之象，此説为是左氏防非也，故不引为证，附着于后，又按春秋无事，必书首时首，月以周正月为春，则周之，夏，四月，夏之春二月，夏者假大而物盛也，周之秋七月，夏之夏五月，秋者一隂生而揫敛也，周之冬，十月，夏之，秋八月，冬者藏而嵗终也义见汉书律歴志固亦可通，而终未尽善，故夫子欲行夏之时也；亦附着于后云。
左氏传
隠公三年四月，郑祭足帅师取温之麦，秋，又取成周之禾，【注温周邑，周之四月，今之二月也，麦尚未熟，言取温之麦，盖帅师芟蹂之也，秋，今之五六，七月也，禾亦未熟，复帅师芟蹂，成周洛阳之禾，】。
僖公五年春，王正月辛亥朔，日南至，【注周正月，今之十一月，盖十一月之一日，冬至也】。
愚按：周之春夏之冬也，至日在周正月书日南至，不书冬至，周十一月，非冬也。
僖公五年，晋侯围上阳，卜偃曰：克之，童謡云，丙之晨，龙尾伏辰，【尾星也，】均服振振，取虢之旂，鹑之贲贲，【鹑火星】，天策焞焞，【傅説星】火中成军，虢公其奔，其九月十月之交乎？十月朔丙子旦，【注周，十二月一日，日在丙子旦，朔旦也，】日在尾，月在防，鹑火中，必此时也，冬十二月丙子朔，【注以星验推之，乃夏之九月，十月晦朔交防之时，夏之十月周，十二月也，】晋师灭虢，虢公丑奔周。
愚按：汉书五行志以为周十二月，夏十月也，言天者以夏正【详见后辨】。
僖公十五年，秦伯伐晋，卜徒父筮之，曰：岁云秋矣，【注周九月，夏之七月孟秋也，】我落，其实而取其材，【注，艮为山，在外象晋，巽为风，在内象秦，占时属秋风，吹落山木之实，秦为主，故曰，我落其实】。
愚按周九月夏七月周正也
襄公三十年三月癸未，悼夫人食舆人之城，杞者綘县人与于食，曰：臣生之岁，正月甲子朔，四百四十五甲子矣，【注所称，正月，得夏一月甲子也，】其季于今【注，其末至今日】三之一也，【自甲子甲戌至癸未，凡二十日，故为三分六甲之一也，】师旷曰：七十三年矣，士文伯曰：二万六千六百有六旬也，【注此説四百四十五甲子，其季于今三之一也之日，始四百四十五甲子合得二万六千七百日，以其未三分六甲之一，故少四十日，实得二万六千六百六十日也。】愚按：绛人所歴七十三年二万六千六百六旬之数，正当是年夏正，正月之，癸未，今传书在三月，则周之三月，夏之正月也，【详见后辨】。
昭四年春王正月，大雨雹，申丰曰：古者日在北陆而藏冰，【注谓夏十一月，日在虚，危】西陆，朝觌而出之，【注谓，奎：娄，昴；毕，乃西方之星，春分之中，奎星朝见东方，夏三月，周五月，日在昴毕出，冰而用之，】。
愚按夏三月周五月周正也
十七年夏六月甲戌朔，日有食之，祝史请所用币，平子御之，唯正月朔，于是乎有伐鼓用币，太史曰：在此月也，【注正月谓建巳正阳之月也，于周为六月，于夏为四月，平子以为六月，非正月，故太史荅言在此月也，】日过分而未至，【日过春分，而未夏至，】当夏四月，是谓孟夏，【注言，此六月当夏，家之四月，是谓孟夏之月】。
愚按亦周正也
昭十七年冬，有星孛于大辰，传曰：西及汉，梓慎曰：火出，于夏为三月，【注建辰月】于商为，四月【注，亦建辰月】，于周为五月，【注亦建辰月】，夏数得天，若火作，其四月五月之交，其宋衞陈郑乎【案，后汉注，夏之八月，辰星见，在天汉而今孛星出辰西，光芒东及天汉，故曰：今除于火，注今彗出所除于大火，大辰之星】。
愚按：传称八月而经书，冬，周之冬夏之秋，周之十月，夏之八月也，而梓慎之言，改月明矣。
十八年夏五月壬午，宋，卫，陈、郑灾，传曰：夏五月，火始昬见【注大火，心星建辰之月，始昬见】，丙子，风【云云，】戊寅风甚，壬午，火甚，愚按大火，昬见夏之三月也，今经书五月，周五月，夏三月也，周正也。
昭二十四年夏五月乙未朔，日有食之，梓慎曰：将水【注谓隂胜阳故曰将水】，昭子曰：旱也，日过分【注，五月建辰，故曰：已过春分之节，】而阳犹不克，克必甚，【注阳气盛时，犹不胜隂阳气久郁及其胜隂必将猥出，】能无旱乎？阳不克，莫【注，莫然不动，】将积聚也，【必将积聚而为灾】。
愚按亦周正也
昭三十一年，十有二月辛亥朔，日有食之，史墨曰呉，其入郢乎？日月在辰尾【注，辰尾龙尾也，】周十二月，今之十月，日月合朔于辰尾而食。
愚按亦周正也
桓公五年秋大雩
左氏传曰：书，不时也，凡祀，啓蛰而郊，龙见而雩，始杀而尝闭蛰而烝。
愚按春秋，凡书秋者，周九月，夏七月也，七月雩不时，大雩于上帝，用盛乐，又僭礼，故书无庸言也，然其言啓蛰而郊，何也？盖左氏所言者郊，以祈农事，雩以祈雨泽，尝烝以秋冬报皆农事也，而孟春以祈糓于上帝，故亦谓之郊，考于礼记一嵗有数郊惟冬至礼天神于圜丘，乃正为天子之郊，礼记明言：成王赐鲁公祀周公以天子之礼，是以鲁君孟春乗大辂载弧韣，旂十有二旒，日月之章，祀帝于郊，配以后稷，天子之礼也。则是冬至圜丘之郊也，况春秋书鲁郊，继以犹三，望三望者，祀山川也，则是鲁郊非祈谷之郊明矣。
襄公九年春宋灾
左氏传士弱曰：古之火正，或食于心，或食于咮，以出内火，咮为鹑火，【南方栁星也，】心为大火，【东方苍龙星也，】陶唐氏之火正阏伯居商丘，祀大火，而火纪时焉，相土因之，故商主大火，商人阅其祸败之衅，必始于火。
愚按春秋，凡书，春，周三月，夏正月也，左传曰：龙见而雩，谓夏，九月，苍龙角，亢之，星晨见东方，火见而致用，谓心星次角亢，而晨见也，月令曰：季冬之月旦氐中，氐亦大火之次，故昭三年，晋张趯曰：火中而寒暑退，杜氏注曰：心星以季冬旦中而寒退，宋商后也，其祸败之衅，必始于火，士弱特言其理如此耳，初未尝言，此为火出，建辰之月也，夫大火有春，冬晨见旦见之不同，此乃大火旦见于去年夏之十二月，既一月，而灾应之也。以天道言之，则昭十年三月，郑铸刑书，晋士文伯曰：火见郑其灾乎？六月，而郑果灾，既三月而后应也，昭十七年冬，有星孛于大辰，火之次，至十八年夏五月，宋衞陈郑灾既七月而灾，始应天道逺也以人事言之，则宋乐喜为火备，如彻小屋，涂大屋，备水器，表火道具，正徒纳郊，保庀官司，庀刑器，出车马，庀武守，儆宫敬享用马于四墉，祀盘庚于西门外之类，非一朝夕仓卒可为也，则此春为周之，十二月，夏之正月明矣。
昭公九年夏四月陈灾
左氏传禆灶曰：陈水之属也。火，水妃也，今火出而火陈，五年，陈将复封。
愚按：周四月，夏二月也，禆灶言火出，而火陈者，乃大火，旦见于去年夏，十二月，至是更二月，而灾应也，经传言火出，而灾者四，郑灾者，火出，建辰之月，宋陈灾者，火见于建丑之月，宋衞陈郑灾者，冬，孛于大火之次，非专言火出，建辰之月也。
緫论曰：秋，大雩之，传曰：啓蛰而郊，宋灾，陈灾之传，不言火见于某月，恐有疑其为夏正者，故详説而附着于后。
周易
临卦彖曰至于八月有凶
孔頴达正义，曰：八月有凶者，以物盛必衰隂长阳退临，为建丑之月，从建丑至八月建申之时三隂既盛三阳方退，小人道长，君子道消，故八月有凶也，愚按：本义之説以八月为自复卦一阳之月，至遯卦二隂之月隂长阳遯之时，又谓此为建酉之，八月，为观亦临之，反对两存，其説而不决前説从何氏周正也，后説从褚氏夏正也。复之，彖曰：七日来复，是自夏正五月一隂长数至夏正十一月一阳来，复日属阳，故阳称七日扶之，欲其亟长也，于七月诗一之日，二之日三之日，四之日，即此义也。今临之，彖曰：八月有凶，是自夏正，十二月二阳长数至，夏正七月三隂长月属隂故隂称八月抑之，欲其难长也，盖复彖自复，数起为七日矣，则临卦当自临，数起不当，又自复数起，当自夏十二月，数起不当自夏，十一月数起，若自临卦，夏十二月，数起则自临至遯，为夏之六月，仅得七月不可言，八月有凶，若自临卦，夏十二月，数起则自临至观，为夏正之。八月，又九阅月，尤不可言。八月有凶，今自夏十二月，数起至夏正之。建申七月，恰是八月，于时为商正之，八月也，于卦为否三隂长而阳消，故其彖曰：否之匪人，不利君子贞，天地不交，万物不通，其凶甚矣，非若遯犹有厉，而观絶无凶也，而况否之彖曰：小人道长，君子道消，而临于八月，有凶之传曰：消不久也，正指否卦而言，至为明白，今若以为遯是文王而用周正也，以为观是文王而用夏正也。文王作爻辞时为商，西伯为商之臣，用商之正，复何疑乎？若为商之臣，而用周正，是僣号称王，而改商正朔，大不可也，为商之臣，而用夏正，是不奉时，王正朔而用异代正朔，亦不可也。孔氏从汉诸儒之説是矣，近时儒者【隆山，李氏舜臣】亦有谓文王演易，时犹为西伯，安有未代商，已用周正，此固不攻而自破，是矣，而又谓临于月为丑，乃商人之正，文王逆知盛衰消长之数，寄之于易，谓今虽盛大临人之势，后且有终凶，必然之理，为万世戒，其意防矣，则愚恐圣人正大寛厚之心，不如是也。且宋代诸儒极辨，文王未尝称王，而犹为此论，故愚极辨，文王奉殷正朔，以服事殷之，为至徳者焉。
兊卦曰兊正秋也万物之所説也
愚按：邵子曰：此卦位乃文王所定，后天之学也，曰：兊正秋夏时也，夏时百王所同，着之于十翼，言其理也，不曰兊正秋而曰兊，孟冬于理，不可也。若周之时，则一王之所用，鲁史奉周正朔而书之，以纪其事也，以为改从夏时，是改周之正朔矣，二者固不同也。临之彖，乃文王脱羑里，为西伯之时，其时位与夫子亦不同也。
诗
唐风蟋蟀篇蟋蟀在堂岁聿其莫
毛传曰蟋蟀蛬也九月在堂聿遂也
孔防正义曰：戸内户外总名为堂，七月，篇言蟋蟀，九月在戸此言在堂，谓在室户之外与户相近，是九月可知，时当九月嵗未为暮者，言其过此月后则岁，遂将暮耳，谓十月以后为岁暮也，小明云：岁聿云暮，采萧获菽采获，是九月之事也云嵗聿云暮其意，与此同岁实未暮，而云聿暮，故知聿为遂者，从始向末之言也。
愚按：周以十一月为岁首，故此言十月以后为岁暮，九月为岁聿，其暮，周正也。
采薇篇，采薇采薇，薇亦作止，曰归曰归，岁亦莫止，【晩也，】采薇采薇，薇亦刚止曰归，曰归嵗亦阳止【注，十月，坤月嫌于无阳，故名。此月为阳月，】昔我往矣，杨栁依依，今我来思，雨雪霏霏。
愚按：此诗曰雨雪霏霏，曰岁亦阳，止则周，十二月，夏之十月也，故其首章曰：岁亦莫止，周以夏十一月为正，月为嵗首也。
六月篇，六月栖栖，戎车既饬， 维此六月，既成我服，愚按：周六月，夏四月也，盛暑非玁狁，入冦时也。
十月之交篇，十月之交，朔日辛卯，日有食之，亦孔之丑。郑笺曰：周之十月，夏之八月也，八月朔日，日月交防而日食为隂侵阳臣侵君之象，日辰之义，日为君，辰为臣辛，金也卯，木也，又以卯侵辛，故甚恶也孔防一食而有二象，故为亦甚恶也。
愚按诗下文曰彼月而防，此日而防，又曰：彼月而防则维其常，此日而防，于何不臧？反覆言之，以释上文，亦孔之丑。谓彼月隂也宜有时而食，此日纯阳，君象也，不宜食而食，此其所以为丑恶之甚也？其义至明，不必他为之説史记天官书亦曰月食，常也，日食为不臧，诗下文曰震电，盖八月雷乃収声之时，而震电见焉，亦为变异，此诗亦周正也。
四月篇，四月，维夏六月徂暑，秋日凄凄，百卉具腓，冬日烈烈，飘风发发。
毛传徂往也郑笺曰徂犹始也
愚按：周之四月，夏二月也，春秋王正月，朱子以为周改正月为春，则此二月为夏矣，周之六月，夏四月也，徂暑者言，自此而往，以至于盛暑也，诗曰：我徂惟求定，曰：我徂东山，曰：自我徂尔，三岁食贫，曰：我征徂西，书曰：攸徂之民，室家相庆，皆自此往彼之辞，今若以徂暑，为暑往则豳风夏正之。七月，大火，始西流，而暑犹未退，不可以为夏六月，而暑已往也，以为暑自此而往，则夏六月，为季夏非暑，自此而往，于盛也；进退两无所当，故知此诗周月也，朱子集传曰：凄凄凉风也，卉草腓病也。礼记，月令曰：孟秋凉风至，天地始肃，汉律歴志曰隂气夷当伤之物，夷则位于申，在七月则秋日凄凄，百卉具腓，指夏正七月也，孟子曰：秋阳以暴之，集注曰：秋日燥烈也，月令，仲秋之月，盲风至，注盲风疾风也，朱子集传，亦曰发发疾，貌则冬日，烈烈飘风，发发指夏，八月也，然则此诗之秋冬亦周时也。
小明篇，我征徂西，至于艽野，二月初吉，载离寒暑【云云，】昔我往矣，日月方除，曷云其还？岁聿云莫，念我独兮，我事孔庶，【云云，】昔我往矣，日月方奥，曷云其还？政事愈蹙，岁聿云莫，采萧获菽。
郑笺曰：征行徂往也，除除陈生新也。载，则也，离歴冬寒夏暑。
愚按：周二月，夏十二月也，首章言：自我之徂，西至于艽野之地，其时，十二月朔旦也，今则既已离歴冬寒夏暑，尚未得归，此心之所以忧，而且苦也，曰徂？曰：往者始发而往，于彼也曰：至者已往而至于彼也，二义不同，今以二月初吉，书于至于艽野之下，则二月为至，彼之月也，二章乃本其始往之月而言，言其昔我之往也，日月方除，除者，除旧布新之，谓周以十一月为嵗首而除旧布新也，我之始往，自谓其时即归，何言其还？乃至岁将暮，而尚未得归，故心忧而念我之独也，上言日月其除，故下言嵗聿云莫首尾相应也，三章，亦本其始往之月而言言，昔者我之往也，日月方奥，奥与厥民隩之义同言，十一月，气寒而民聚，居于室内，室内西南隅为奥，古字通用也。我之始往，亦自谓其时即归，何言其还？乃至嵗将暮而尚未得归，采萧获菽，以为卒嵗之用也上言田毕入居之事，故下言助养，农夫之具，亦首尾相应也，此两章皆言岁聿云暮，义见唐风蟋蟀，篇孔防谓十月以后为嵗暮而歳遂将，暮为九月，既引豳风，七月，又引此诗以证之，是也；今若以夏正二月为説则首章二月初吉，当书于至于艽野之上，文而不书，其辞失序，不得以为二月，而始往也，当言，昔我往矣，如下两章而不言，不得以二月初吉，为下两章方除方奥之月也，仲春非嵗首亦不得以除旧布新，为二月也，自二月至九月，则肃霜之月，气肃而肇寒，不得以为离，歴冬寒夏暑也，以是观之，小明大夫，以夏十一月，始往徂西，以十二月至于艽野，至于明年之九月，尚未得归，逾年之久，能无忧乎？此诗之防次序甚明，与周正合，然则二月初吉，为夏十二月，周二月，信矣。
臣工篇，嗟嗟保介，维莫之春，亦又何求？如何新畬，于皇来牟，将受厥明，明昭上帝，迄用康年，命我众人，庤乃钱镈，奄观铚艾。
毛传曰：周之暮春，于夏为孟春田，二岁曰新三嵗曰畬。
愚按：蔡氏书传引此以为牟麦将熟，其为季春可知，今考之于全篇，则其曰如何新畬，命我众人，庤乃钱镈，即七月之诗曰：一之日于耜，二之日举趾，周官遂大夫正嵗简稼器谓耒耜，镃基之属，修稼政，谓修封疆相邱陵，原隰，皆孟春之事，嗟嗟保介，即月令孟春之月，天子祈谷于上帝，载耒耜，措之于保介之御间，帅三公，九卿，诸侯，大夫躬耕，帝籍之事也，若待建辰之三月，始治新畬，始庤钱镈，不亦晩乎？非夏之季春明矣，若但以来牟将受厥明，为三月则诗曰：将受厥明，不曰将熟，夫麦种于今之八月，长于三，春月至四月而始登，五月而尽刈，周都关右，地尤髙寒而将之云者，见于经传甚多，皆未为而预言，或未至而预期之辞，诗人之言，缓而不迫，似难以一句，盖全篇而定其为夏之三月也，朱子以此篇为戒，农官之诗，引月令吕览皆为籍田而言，窃因是説以为此诗乃孟春祈谷上帝，躬耕籍田，而戒农官也，麦为五谷之中，续食之最重者，孟春之时，三阳发动，麦已生长，是以祈谷之辞，先言将受来牟之明，赐继之以迄用，康年而终之以奄观，铚艾祈之，明神欲五谷之皆熟，故并言之，犹春秋书麦禾于冬，以该五谷之义也。若以来牟将熟，为春三月，则冬十月，非麦熟之时不得言无麦矣，盖春秋并书麦禾于终而着五谷之大无此诗，并言来牟铚艾于始而期五谷之大有，然则将受厥明，乃期之之辞，非即时赋物之比，不可以文害辞也，而此诗为周季春夏之孟春也明矣。
书
甘誓怠弃三正
蔡氏曰：子，丑，寅之三正也，怠弃者不用，夏之正朔，此见三正迭建，其来久矣，子丑之正，唐，虞之前，当已有之。
愚按：蔡氏之説是也。既改正矣，而又曰不改，月数何也？
伊训惟元祀十有二月乙丑，伊尹祠于先王，奉嗣王祗见厥祖，侯甸羣后咸在，百官緫已以听冢宰。
序曰成汤既没太甲元年
汉孔氏传曰：此汤崩，逾月，太甲即位奠殡而告奉嗣王祗见厥祖居位，主丧侯甸，羣后咸在位次。
唐孔氏正义曰：殷家犹质，逾月，即改元年，以明世异，不待正月以为首也。周法以逾年即位，商谓年为祀，伊尹祠于先王，祭汤也，奉嗣王祗见厥祖，见汤也，愚按：蔡氏集传曰：元祀者，太甲即位之元年，以元年为逾年即位，改元之元年，【辨见，逾年即位，改元】，十二月者，商以建丑为正，故以十二月为正，以商为不改月数，此十二月即夏之，十二月也，【辨见，改正朔不改，月数下】，考之于书，虞夏受禅，曰：正月上日，受终于文祖曰：正月朔旦，受命于神宗，至于商，周革命，皆改正朔，以岁首之一月，为正月者，人君重居正也，月必书正，犹年之必书，元也，春秋于定公元年，不书正定，无正也。商既以十二月为正，今但书十二月而不书正，则是商无正矣，不可也！汉书律歴志曰：成汤即世，崩没之时，商十二月乙丑朔旦冬至，故书序曰：成汤既没，太甲元年，使伊尹作伊训，伊训篇曰：惟太甲元年十有二月乙丑，伊尹祠于先王诞咨有牧，方明是朔旦冬至之义也，盖汉初古歴犹存，此其全文也，故孔氏从之，非臆説也蔡氏又曰：三代虽正朔不同，然皆以寅月起数，盖朝觐防同班，歴授时则以正朔行事，至于纪月之数，则皆以寅为首，谓改正朔，不改月数也，今攷之春秋，胡氏传所引周书曰：夏正得天，百王所同，其在商周革命改正，示不相防袭，至于敬授人时，廵守烝享，犹自夏焉，自夏者，仍以夏时也，今谓朝觐防同班，歴授时三代皆以正朔行事，与周书不合矣，今若果如其説以之班歴授时则虞周之时，冬行春令，四时失序，信不可也，盖蔡氏未及考于周官之有正月，正岁，亦未及闻，朱子晩年之定论，故亦疑于冬不可为春而为是説也律歴志又曰太甲虽有成汤，太丁外丙之服，以冬至越茀祀先王于方明以配上帝，是朔旦冬至之义也，与书序同，故孔氏从之，亦非臆説也然孟子之言太丁未立，外丙二年，仲壬四年，既与汉书，略有不同，而赵氏程子两説亦异固莫知其孰是？但古者重于君臣之礼，不以叔侄，弟昆逆其祀，故有祖庙有考庙，今言祗见厥祖，则是汤为之祖矣，有祖则必有考为人后者，为之子也，虽众説有略不同，而太甲有所继之，父之服则同也，虽有所继之，父之服而重在于汤，故既祀于先王，而又见于汤也，古人之言简质，但言祗见厥祖，则有父之服，可知汉书言成汤崩没之时，书序言，成汤既没，皆是槩指前后之事而言，古文则然也。蔡氏又引诗四月维夏，六月，徂暑为寅，月起数之证，愚己辨于引诗之四月矣，又引史记，书秦元年冬十月以为证，则子丑寅三阳之月，三代皆以为春则可，若建亥六隂之月无阳气，蠢动之义，信不可以为春；秦废先王之正自为一代之制，史氏书秦之制，亦自为一代之文，不得引以为例也。蔡氏又引惟三祀，十有二月朔，伊尹以冕服奉嗣王归于亳，以谓祠告复政皆重事，故皆正朔，行事以为证，则祠告之説康王之诰固有受册，即位之明文，【详见后辨，逾年即位，改元，】而复政之説则伊尹因太甲有三年之丧，乃营桐宫，使之居忧，于此宻迩成汤之墓，以絶其昵比之私，兴起其自怨，自艾之心而归于善也，及其克终厥德，则因其终丧之月，以冕服奉迎以归，非前废主，而今复辟也，且愚固甞合二篇之年月日而考之，自崩，年即位之元祀，十有二月，至于终丧，归，亳三祀之，十有二月，正在礼所谓三年之丧，二十五月而毕之月也，若以为逾年而即位，改元也；则方其即位，改元之月，既已逾年矣，而又加以自元，祀至三祀之，二十五月则为四年，而非三祀矣，夫孟子明言三年复归于亳，太甲中篇，亦明言三祀非四年也。而况营桐之举，乃人臣之大变，不得已之事，伊尹之心固幸其君之终丧，而亟迎以归也，今乃既逾终丧，犹未复政而因循，以至于四年，以伊尹之圣决不为，是万万无疑也。由是而言，伊训之元祀，非逾年即位，改元之元年，又无疑也。且愚又甞考，于惟三祀，十有二月朔之文矣，夫自元祀之，十有二月，至于三祀，十有二月之朔旦，以毕丧之月数计之，其时为二十有四月之方毕，犹有一月之亏也，伊尹之圣，决不以一月之有亏而乱，丧纪之常，亦无疑也。窃意太甲即位之月，与康王即位之月，同则自元祀十有二月，以至三祀，十有二月之朔旦，恰为二十有五月而无亏，逾月即位之云，恐亦未得为至当之论也。噫！孔传与序，朱子固甞疑之矣，蔡氏又非孔传引苏氏之説以崩年改元为乱世事，则康王之诰自乙丑至癸酉，方及九日明为崩，年即位，固与此篇同矣，【详见辨，逾年即位，改元，】但古人之礼，与后之乱世，即位于柩前者事虽同，而心则异也，以是观之，则十有二月为商之，十二月，夏之十一月也，信矣。
泰誓【上】惟十有三年春大防于孟津
孔氏正义，曰：周之孟春，建子之月也，按三统歴以殷之，十二月，武王发师至二月甲子，咸刘商王纣，彼十二月，即周之，正月建子之月也。
愚按：孔氏之説是也。汉唐诸儒无异论也。蔡氏以为孟春建寅之月，引郑氏以诗维莫之春，为夏之孟春乃承袭汉儒之误，【説见前引诗臣工篇，】又以为四时改易，皆不得其正，正愚所谓未及闻，朱子晩年之定论也，周有正月正嵗安有四时改易之，不得其正者乎？
泰誓【中】惟戊午王次于河朔
序曰一月戊午师度孟津
愚按：蔡氏谓孔氏因一月戊午，遂以泰誓篇，十一月，为春非是，今以汉书律歴志考之，则孔氏为有据，律歴志文见下，武成。
牧誓甲子昧爽王朝至于商郊牧野
孔氏正义曰周之二月四日
武成篇，【从更定文】，惟一月壬辰，旁死魄，越翼日，癸巳，王朝步自周，于征伐商旣，戊午，师逾孟津，癸亥，陈于商郊，俟天休命，甲子昧爽，受率其旅，若林防于牧野。
孔氏正义曰：周正月辛卯朔，二日壬辰，伐纣三日，癸巳，发镐京，二十八日戊午渡河，泰誓序云：一月戊午，师渡孟津，中篇云：惟戊午，王次于河朔，是也，二月辛酉朔，甲子，杀纣牧誓云：甲子昧爽，乃誓是也。
愚按：汉书律歴志引武成篇云：惟一月壬辰，旁死魄，若翼日癸已，武王乃朝步自周，于征伐纣，越若来，二月，既死魄，越五日甲子，咸刘商，王纣引传曰：周师初发，以殷十一月戊子，【亥月】，后三日，得周正，辛卯朔，【子月，】明日壬辰，又明日癸巳，始发，戊午，渡于孟津，孟津去周九百里，师行三十里，故三十一日而渡，【戊子，至戊午，】明日已未冬至，【正月二十九日】，庚申，二月朔，【丑月】，四日癸亥，至牧野，夜陈甲子昧爽而合矣，此与今泰誓武成日月时皆合，但其文与今之古文，武成不同孔，頴达谓汉书所引为伪书，其后又亡其篇，汉世谓之逸书，引郑云：武成逸书，建武之际，亡矣，又按周语云：王以二月癸亥夜，陈未毕而雨与汉书，同托于孔壁后出之书，乃疑其伪，姑未暇辨，但二篇，皆以一月壬辰，为周之正月，周之正月，是建子之月，商十二月也，盖武王初伐商，犹未革命，未改正朔，故但书一月序亦言：一月戊午，与洪范，惟十有三祀同义，盖以武王初克商，即下车访箕子，其时犹未改正朔，故称年曰祀也，武王克商之初，犹未遽改正朔，可见文王未甞称王矣。
金縢秋大熟，未获天大雷电以风，禾则尽偃【云云，】岁则大熟。
孔传曰二年秋也
愚按：豳风夏正云：八月其获，则此云秋者，周正七月也，八月，雷，收声雷电，以风为七月也，后言嵗则大熟指，十月也，何以知其为十月豳风，七月之诗曰：十月纳禾稼，黍稷重穋，禾麻菽麦，朱子集传，以为自田而纳于塲者，无所不备，则禾稼总五谷而言也。五谷皆熟，为有年，故书之曰岁则大熟，犹春秋并书麦禾也，麦禾该五谷而言也。五谷咸不熟，为饥岁，故书之曰冬大，无麦禾，盖周以十一月为嵗首十月为岁终，防计岁事，皆于十月，以是知其为十月也，此篇书秋不书，月以七月于夏，周皆秋，无俟乎书，月春秋书冬不书月，以十月于夏商，皆冬亦无俟乎书，月也，然则此篇之秋大熟，亦周时也。
召诰，惟二月既望，越六日乙未，王朝步自周，则至于丰，惟太保先周公相宅，越若来三月，惟丙午朏，越三日戊申，太保朝至于洛，卜宅，厥既得卜，则经营，越三日庚戌，太保乃以庶殷攻位于洛汭，越五日甲寅，位成若翼日乙卯，【云云。】，越三日丁巳，【云云，】越七日甲子，【云云】。
孔氏正义曰：左传发例云：凡土功水，昬至而栽日至而毕，此以周之，三月农时役众者，迁都事大，不可拘以常制也。
愚按：此言周之三月为农时，是夏之正月也，则二月既望，为夏之十二月也，与小明诗，二月初吉同也，二月，不系之时者，二月于周，非春也。
洛诰曰：惟三月哉生魄，周公初基，作新大邑于东国，洛【旧脱简在康诰，先儒定为洛诰文，今从之。】，予惟乙卯，朝至于洛，师 ，戊辰，王在新邑，烝祭嵗文王骍牛一，武王骍牛一，王命周公后作册逸，诰在十有二月。
孔氏传曰：成王既受周公，诰遂就居洛邑，以十二月戊辰晦，到明月夏之仲冬，始于新邑烝祭，故曰烝祭岁。
孔氏正义曰：成王东赴洛邑，其年十二月晦，戊辰，日在新邑，后月，是夏之仲冬为冬节，烝祭其月，是周之嵗首特异常祭，加文王，武王骍牛各一也，此嵗入戊午蔀五十六年三月云：丙午朏，以筭法计之，三月甲辰朔大，四月甲戌朔，小五月癸卯朔，大六月癸酉朔，小七月壬寅朔，大八月壬申朔，小九月辛丑朔，大又有闰九月辛未朔，小十月庚子朔，大十一月庚午朔，小十二月己亥朔，大计，十二月三十日戊辰晦，到洛也，下云在十有二月者，周十二月建亥之月也，戊辰，是其晦日，故明日即是夏之仲冬，建子之月也，言明月者，此烝祭非朔日，故言月也，自作新邑以来，未甞于此，祭祀此嵗始于新邑烝祭，故曰烝祭岁也，愚按律歴志，是岁十二月戊辰晦，周公以反政，故洛诰篇曰：戊辰，王在新邑，烝祭嵗命作册惟周公，诞保文武受命，惟七年，周十二月，夏十月也，周以十一月改正月为岁首，故曰烝祭，岁孔説是也冬祭曰烝，此月烝祭者赵匡曰：四时之祭，皆夏时也，篇首惟三月，夏之正月也，不系之时。
多士篇惟三月周公初于新邑洛
多方篇惟五月丁亥王来自奄至于宗周
愚按二篇，皆周月也，多方五月，不系之夏者，五月于周，非夏也。
顾命惟四月哉生魄，王不怿，甲子，【云云，】越翼日乙丑，【云云】，丁卯，命作册，度越七日，癸酉，【云云】。
孔氏传曰：成王崩，年之四月，始生魄月十六日，愚按：汉律歴志成王三十年四月庚戌朔，十五日甲子哉？生覇引顾命【云云，】与书同，四月，夏二月也，不系之时。
总论六篇之义，金縢书时，不言月召诰，洛诰多士，多方顾命，书月日，不书时，盖周以子月为正于夏正，有两月之不同，夏正自前代行于民间已久而正月，正岁，又自有参差之不齐，故于时月日之书，皆不相系，以一臣民之耳目视听，使之不惑，此周一代书法也，厥后鲁公费誓，甲戌，我惟征徐戎，甲戌，我惟筑犹周之书法，见鲁用周正朔也。
毕命惟十有二年六月庚午朏，越三日壬申，王朝歩自宗周，至于丰，以成周之众，命毕公保厘东郊。
愚按：汉律歴志曰：康王十二年六月戊辰朔，三日庚午，故毕命丰刑曰：惟十有二年六月戊辰朔，三日庚午朏，王命作防丰刑，孟康注曰：逸书篇名，汉儒未曽见，今毕命也，今毕命篇首年月日皆备，与周史官书法，见于伏生口受者异，非特文章体制，气象之不同，此所以为孔壁后出之书也。
论语
曾防言志曰：莫春者，春服既成，冠者五六人，童子六七人，浴乎沂，风乎舞雩，咏而归。
愚按：此章程子朱子发明曽防已见大意之防，论语第一义，孰敢少？寘其疑矣，近观平庵，项氏安世家説引汉志汉初祈谷之祭，舞以七十二人，冠者五六人，五六三十也，童子六七人，六七四十二人也，鲁沂上有温泉，故曰浴乎沂，有舞雩台，故曰：风乎舞雩也，祭而歌舞，有咏叹，滛泆之辞，故曰咏而归也，上已祓禊，起秦昭王，周时未有也。盖夫子问诸弟子，以如有用我，则将何以用世？故诸弟子皆言其用世之事，防以此对，欲以农事为国，故指孟春祈谷之事言之，亦用世之事也，夫子言三年有成，亦指农事言之，犹孟子劝齐梁之君行王道，而先农桑也其説虽出于汉，初之鄙俚而去，周未逺似亦有据项氏，朱子同时人説诸经皆平正，而非为新竒之论者姑録之以备周，时之一説未敢以爲必然也。
礼记
明堂位篇鲁君，孟春乗大辂载弧韣，旂十有二旒，日月之章，祀帝于郊，配以后稷，天子之礼也。季夏六月，以禘礼祀周公于太庙，牲用白牡。
郑注孟春建子之月，鲁之始郊日以至，季夏建巳之月，白牡殷牲也。
愚按：鲁郊用周礼，禘用商礼，先儒曰正，用时王之礼者，诸侯之事，通用先王之礼者，天子之事鲁僣也，建子十一月，谓之孟春，建巳四月，谓之季，夏六月，则春秋建子之为春明矣，诗二月之为四月，维夏亦明矣。后篇正月日至，尤其明证。
杂记篇，孟献子曰：正月日至，可以有事于上帝，七月日至，可以有事于祖，七月而禘，献子为之也。
郑注周正月建子之月也，日至冬至日也，七月周，七月建午之月，日至夏至日也，献子言，建子冬至，既祭上帝，则建午夏至，亦可禘祖，非也，鲁之祭祀宗庙，亦犹用夏家之法，凡大祭，宜用首时，应禘于孟月，孟月于夏，是四月，于周为六月，献子舍此义，欲以两至相对，以天对祖乖，夫礼意矣。
愚按：建子之月冬至而曰正月日至，不曰冬至，以周十一月，不为冬也，建午之月，夏至而曰七月日至，不曰夏至，以周五月，不为夏也，然则春秋建子之月，不以为冬而以为春亦明矣。
郊特牲天子大蜡八，伊耆氏始为蜡，蜡也者，索也，岁十二月，合聚万物而索飨之也，【注蜡祭八神，先穑一司啬二农，三邮表畷，四猫虎，五坊六水庸七，昆虫八】。
郑注嵗十二月周之正数谓建亥之月也
孔正义曰：知是周十二月者，下云：既蜡而收，民息已收谓收敛则诗所谓十月纳禾稼，月令云：孟冬祈来年于天宗，是知蜡周建亥之月，三代皆然，此经文据周故爲十二月。
愚按：汉蔡邕曰：夏曰嘉平，商曰清祀，周曰大蜡，秦曰：腊送而不迎皆嵗终之祭也，夫三代及秦，正朔不同，则其为嵗终各异故，月令于孟冬十月，曰：腊，先祖五祀，劳农以休息之则，秦建亥为岁首之月也，既与嵗终之説不同而秦以十月为腊，遂改腊月为嘉平，今曰夏，曰嘉平，则又误矣。其説亦难尽信也，郑氏三代皆蜡以亥，月之説愚亦未敢尽信也。
周礼
大司徒正岁，令于教官曰：各共尔职，脩八事，以听王命，郑注正岁夏正月朔日。
愚按正嵗朱子所谓周礼有正岁，正月，则周实是元改作春正月，是已，而春秋胡氏传引周书，犹自夏焉者，亦此意也。
凌人掌冰，正岁十有二月，令斩冰，三其凌春，始治鉴夏，颁冰秋刷。
郑注正岁季冬，火星中大寒，冰方盛之时，凌冰室也，三之者为消释，度也，杜子春读掌冰为主，冰正为夏正三，其凌三倍其冰。
愚按：周书谓授时廵守烝享，犹自夏焉，杜氏亦谓田狩皆用夏时，则藏冰之用，在于賔食，丧祭亦皆用夏时也，故此以夏正，十二月言之，下文亦然，然与豳风左传，亦不同矣。【详见后异説辨】。
遂大夫正岁，简稼器，脩稼政，【注简犹阅也，稼器耒耜，镃基之属，稼政孟春之月，令所云脩封疆，审端径术，善相邱陵阪险原隰，土地所冝五谷所殖，以教道，民必躬亲也，】。
太史正岁年以序事，颁之于官府及都鄙，颁告朔于邦国，【注中数月，岁朔数曰：年中朔大小不齐，正之以闰，若今作歴也】。
训方氏掌通四方之政事，与其上下之志，诵四方之传道，正岁，则布而训四方而观新物，【注四时于新物，出则观之，以知民志所好恶，志滛行，辟则以政教化，正之】。
眡祲掌十煇之法，以观妖祥，辨吉凶，正岁，则行事【注占梦，以季冬赠恶梦，比正月而行，安宅之事，以顺民嵗终则弊其事，弊断也，谓比其吉凶，然否多少】。
小司防，岁终，则令羣士计狱弊讼，登中于天府，正岁率其属而观刑象，令以木铎曰：不用法者，国有常刑，士师嵗终则令正要防【定比簿，】正嵗帅其属而宪禁令于国及郊野。
愚按：凌人正嵗十有二月，夏季冬也，遂大夫训方氏正歳夏正月也，大司徒小司寇，士师先嵗终而后正岁，眡祲，先正嵗而后嵗终考之皆夏正月也，所谓自夏所谓正嵗用夏时也。
天官太宰，正月之吉，始和而治于邦国，都鄙【注正月，周之正月，凡治有故，言始和者，若改造云尔】。
地官大司徒，正月之吉，始和，布教于邦国，都鄙【注，正月之吉，正月朔日也】。
夏官大司马正月之吉，始和，布政于邦国都鄙，【注正月朔日，】秋官大司寇，正月之吉，始和，布刑于邦国，都鄙【注正月朔日，】愚按：郑注云：正月谓周之正月，则夏十一月也正嵗则夏之正月也，所谓自夏用夏时也。
史记
歴书昔自在古，歴建正作于孟春，【云云】，王者易姓受命，必慎始初，改正朔，易服色。
索隠曰：案古歴者谓黄帝调歴以前有上元太初歴等皆以建寅为正，谓之孟春，颛顼，夏禹亦以建寅为正，惟黄帝及殷周鲁并建子为正，而秦正建亥，汉初因之，至武帝元封七年，始改用太初歴仍以周正建子为十一月朔旦冬至，改元太初，歴焉今按此文至于十二月节出大戴礼虞史伯夷之辞也。
愚按：此则黄帝以前已有三正，与夏书甘誓合，非始于三代也，又按建寅为正，谓之孟春，则在天之月止有建子，建丑，建寅至于建戌，与亥，而春夏秋冬孟仲季之名，出于人之所命，随时而改，以为一代之正朔者也，商正建丑，而此云并建子者，犹易系曰：润之以风雨，风不得为润也。伯夷虞史也，古人简质言多类此，非误也。
夏正以正月，殷正以十二月，周正以十一月，盖三王之政，若循环。
愚按：三代改正，子，丑；寅，迭为正月，伊训书十二月，不书正，非夏正，十二月也。商，周既改正矣，而此云十二月十一月者，汉武用夏正，司马迁汉时人言，今夏时见二者为商，周之时，后世之辞也。
十一月朔，更以七年为太初元年，年名阏逢摄提格，月名毕聚得，夜半朔旦冬至。
愚按：三正始于天，施而治天下，立人极，必当用人纪，故夫子言行夏之时，自汉迄今，用之而不能改，人事之当然也，然作歴必用天正以甲子夜半朔旦冬至，为元又自黄帝命大挠造甲子以来，数干支必首，甲子，以子月为明年久矣，而以子半为明，日者不能改，天数之本然也，至于日出而作，日入而息，亦犹周之授时用夏时也。
汉书律歴志
三统者天施，地化人事之纪也，十一月，干之初九，阳气伏于地下，始着为一，万物萌动，故黄钟为天统，正月，干之九三，万物棣通，【棣音替，】族出于寅，人奉而行之，令事物各得其理，故太簇为人统，其于三正也，黄钟子为天正，【师古曰：正，音之成反，】林钟，未之冲，丑为地正，太簇寅为人正，愚按：在律歴为三统，在正朔为三正。
太隂者北方北伏也，阳气伏于下，于时为冬，冬，终也，物终藏，乃可称太阳者，南方南，任也，阳气任养物，于时爲夏，夏，假也，物假大，乃宣平少隂者西方西迁也隂气迁落物于时为秋，秋也，【即揫也，】物揫敛，乃成熟少阳者，东方东动也，于时为春，春，蠢也，物蠢生，乃动运。
愚按四时之名，皆人所命，春，蠢也，言阳气蠢动也，子一阳之月，丑二阳之月寅，三阳之月，故夏商周皆以为春，亥六隂之月不可为春矣，故行之不久也。
夫歴春秋者天时也列人事而目以天时
愚按：此可证鲁论行夏之时，为在天之运，四时之时。
帝王必改正朔，易服色，所以明受命于天也，创业变改制，不相复【，师古曰：复，重也，因也；】 ，今三代之统絶而不序矣，愚按：汉初尚因秦制，以建亥为嵗首故云三代之统絶而不序见帝王，必改正朔，以为不改月者，非也。
元典歴始曰元，传曰：元，善之长也，共养三徳，为元【，孟康曰：谓三统之防气也当施育万物，故谓之德。师古曰：共读曰供】，又曰：元体之长也，合三体而为之原，故曰元，于春三月，每月书王元之三统也，三统合于一元，故因元一而九三之以为法，【孟康曰：辰有十二，其三为天，地，人之统，老子曰：三生万物，是以余九辰，得三气乃能施化，故每辰者，以三统之数乗之是谓九三之法，得积万九千六百八十三，】十一三之以为实【，孟康曰：以子数一乗丑三余次，辰亦毎三乗之周十一辰，得十七万七千一百四十七】，实如法得一，黄钟。
愚按公羊传，何休注，春秋二月，三月，皆书王者，周二月，殷之正月，周三月，夏之正月也，与此同陈，宠传亦同。子丑，寅之三月，皆书王，而此曰春三月，亦后世之辞也。
经曰：春，王正月，传曰：周正月火出，于夏为三月，商为四月，周为五月，【师古曰：此左氏之辞，】夏数得天，得四时之正也，三代各据一统，明三统常合，而迭为首，登降三统之首，周还五行之道也，故三五相包而生，天统之正始，施于子半，日萌色赤，地统受之于丑初日，肇化而黄，至丑半，日牙化而白，人统受之于寅初，日孶成而黒至寅半日生成而青天，施复于子，地化自丑，毕于辰【，如淳曰：地以十二月生万物，三月乃毕，】人生自寅，成于申【，如淳曰：人功自正月至七月乃毕，】故歴数三统天以甲子【李竒曰夏正月朔旦，】地以甲辰，【韦昭曰：殷正月朔日，】人以甲申【李竒曰周正月朔日，】，孟；仲，季迭用事，为统首。
愚按：孟仲季迭用事，为统首，谓夏以建寅为孟春而建卯，建辰为仲季，商以建丑为孟春而建寅，建卯为仲季，周以建子为孟春而建丑，建寅为仲季，迭用事为统首，则四时之孟，仲季皆三代命之名，特夏时为时之正，令之善也。
三辰之合于三统也，日合于天统，月合于地，统斗合于人统。
商十二月乙丑朔旦冬至【详见引书伊训下】
愚按：冬至在十二月，则以为夏正，十二月，不可也，盖商正十二月也。
周师初发，以殷十一月戊午，【详见引书，泰誓下】。
武成篇曰文多不载【详见引书武成下】
召诰曰【云详见引云书召诰】
洛诰曰【云详见引云书洛诰】
顾命曰【云详见引云书顾命】
鲁公二十四年正月丙申朔旦冬至
鲁防公二十六年正月乙亥朔旦冬至
鲁献公十五年正月甲寅朔旦冬至
鲁懿公九年正月癸巳朔旦冬至
鲁惠公三十八年正月壬申朔旦冬至
鲁厘公五年正月辛亥朔旦冬至，【见引春秋左传】。
愚按：汉初鲁歴与黄帝颛顼，夏，商，周之歴俱存，刘歆用之为三统，歴班固取之为律，歴志所引冬至，见于鲁，六公之时者，皆在周正月，非夏之正月，左传曰：日至而此，曰：冬至者，则亦后世之辞也。
后汉书
陈宠传宠奏曰：夫冬至之节，阳气始萌，故十一月有兰射干，芸荔之应【，易通卦验曰：十一月，广莫风至，则兰射干生月令，仲冬日短至隂阳争诸生荡，芸荔挺出射，音夜，即今之乌扇也，芸香草荔鸟薤，】时令曰：诸生荡安形体，【时令月令也；荡，动也，仲冬一阳爻生草木，皆欲动萌也，礼记月令，诸生荡言当戒，安形性也，】天以为正，周以为春【，正春皆始也，十一月，万物微而未着，天以为正，而周以为嵗首】十二月阳气雉雊，鸡乳地以为正，殷以为春【，十二月二阳爻，生鴈北向，阳气上通，诸生皆动，始萌芽地以为正，殷以为岁首也，月令，季冬，雉雊鸡乳也，】十三月阳气已至，天地已交，万物皆出，蛰虫始振，人以为正，夏以为春，【十三月，今正月也，】三微成著，以通三统，【统者，统一嵗之事三者三正，逓用周环无穷，三礼义宗曰：三微三正也言十一月阳气始施，万物动于黄泉之下，微而未着，其色皆赤，赤者阳气，故周以天正为嵗首色尚赤，夜半为朔，十二月，万物始牙，色白白者隂气故殷以地正为岁首，色尚白，鸡鸣为朔，十三月万物始通，其色皆黒人得加功，以展其业，故夏以人正为嵗首色尚黒平旦为朔，故曰三微。王者奉而成之，各法其一，以改正朔也。】秦为虐政，四时行刑，圣汉之兴，改从简易，萧何草律，季秋论囚，俱避春之月而不计天地之正，二王之春，实颇有违，【言萧何？不论天地之正，及殷，周之春，实乖正道，】陛下探幽析防，允执其中，革百载之失，建承平之功，上有迎承之，敬下有奉微之惠，【三正之月，不用断狱，敬承天意，奉顺三防也，】稽春秋之月，当月令之意，【春秋于春，每月书王，所以通三统也，何休注云：二月，三月皆有王者，二月，殷正月，三月，夏正月也，】圣功美业，不亦宜乎？帝纳之。
春秋春王正月考
<经部,春秋类,春秋春王正月考>
钦定四库全书
春秋春王正月考辨疑
明 张防宁 撰
冬不可以为春辨【附改正朔不改月数】
或曰：前代诸儒曰：冬不可以为春；曰建子，非春亦明矣。今以周正建子之月为春，何邪？曰：此非愚之臆，説子朱子晩年之定説也非子朱子之创説吾夫子告顔子为邦之明説也是何也？春夏秋冬四时之名也。正，至十二，一年十二月之数也，时与月固二者也，然而月系于时，言时可以该月言，月不能以该时也，使夫子之告顔子而曰行夏之正，则于商周之时，犹有疑也，今吾夫子明曰：行夏之时，则夏之时，以建寅之月为春为正，吾夫子之已言也，有夏之时，则有商，周之时，夏以建寅之月为春，为正则商，以建丑之月为春为正，周以建子之月为春，为正夫子之未言也，而言固已在其中矣，圣人之言简奥，固无疑也。前代诸儒，曰：以夏时冠，周月则既亦以时与月为二矣，顾犹于此，未之深察，何也？盖尝论之，自子丑以至戌亥，月行之所防，其在天者有恒度，斗杓之所建，其在地以应乎天者有定分，此其千万古而不可易者也。若其始于春而终于冬，始于正而终于十二者，在天固未甞，先有如是之名，与数也。亦在乎古者帝王受命，改物之迭用三统者，从而命之，从而数之耳，攷之前史，则黄帝始造甲子，而建子至，颛顼始建寅，而唐虞夏因之，逮于商，复建丑周，复建子月既为正，而时亦随之以为春，姑论春之为义则春者，蠢也，言阳气之蠢而动也。子丑，寅三阳之月也，故三代迭用之，以为春，非若建亥纯隂之月之不可以为春也，然而商周之春，天施而地化之义也。若夫人事之纪，则当以夏时之春为正，农事之耕耘收藏，田政之搜，苖狝狩，祭典之祠禴，烝甞皆不能不以夏时何也？麦稲之荐，鱼鲔之献，与夫羔豚之行，膏香之膳，四时不同，必以时物故也。于是商周之时，以之而发号，施令于天下，以之而纪年书事于国史，虽皆用当代之正，而其于此数者，则立正嵗以用夏时，所谓犹自夏焉者也，商制虽无可徴而周制之见于周书，周官者，班班可考也，第以正月正岁，既有二者，参差不齐之未便，而夏正之用于前代者既久，则夫闾阎田野之闲，已习之话言，犹有因循而不能改者，亦不能以归一，不若夏时之尽善，而夫子所以欲从之也，故谓建子建丑之为春，虽可而有未顺，如朱子之説则可而直以谓建子建丑之为冬而不可以为春；得无过于已甚者乎？窃甞思之，周之正月，夏十一月也，春秋不修之前，鲁史于此，当若何而书之也，不书为春，则书为冬，二者必居一于此矣，若如冬不可为，春之説则是鲁史旧文，本书冬于正月之上，至夫子修春秋，欲寓行夏时之意，始改为春，而以夏时冠，周月也，且夫春者始也，【律歴志，正春皆始也，何休曰：春者时之始，】书以首时，今犹疑其不可而冬者，终也，顾可以为首，时乎？而况隐公元年一经之首，二百四十二年之月，日皆由此而起，而乃书冬于正月之上曰冬正月，于义既不可矣，而人之谓斯辞也，何居？是则鲁史旧文之不如是也决矣，以为至夫子而改之也，则春秋为尊王，而作夫子生，周之世而改周之时，于义尤不可也。以是言之，帝王之世，是惟不改正朔，则已，如其改正朔也。则月之数，既已改矣，而时之名独能不与之而俱改乎是，则周固以子为春，为正鲁史，奉正朔而书之，夫子修春秋，亦因鲁史旧文而书之，又何疑乎？曰：然则冬不可以为春；何为而有？是疑也？曰：人之常情，信于其所，习见者而疑于其所未甞，习见者，盖自吾夫子言夏时于前，而汉武帝用夏时，于后以寅卯辰之，三月为春，不以子丑之月为春者，不翅千有余年于兹矣，今而一旦复推原其始之迭用三统，以子丑之为春者以説经则夫人人之习见于天，气和煦之为春者已久，而疑觱发栗，烈之非春，则亦事理之常，无足异者，虽贤者犹不能无疑也？曰：先儒皆曰：春秋为周月，但疑时之非，春耳而后之传书者，以为改正朔，不改月数，又并与月而疑之，何邪？曰：三代之改正朔，欲人君之居正，故于一月不书一，而书正正者年之始，月改正，即改月也，自正而数，至于十二，非月数而何也？既改月矣，则周以子为正，而夜半为朔，商以丑为正，而鸡鸣为朔，夏以寅为正，而平明为朔朔者，月之始，日既改朔，则已改月矣，二者固相因而为一也，今曰改正朔矣，而又曰不改月数，何也？盖其意以为但改正月不改，余月而自寅以起数，寅常为正月卯，常为二月，至于子丑，常为十一，十二月，而三代常若是也，若如其説则是以为三代皆不改正朔而载籍，皆不可信也，载籍皆不可信也，则夫子当周之世而何为？曰：行夏之时，春秋于子丑寅，月独何为而书王也，其説不可通矣。况乎改月明见于孟子，而朱子已主其説以为集注矣，何蔡氏之于师説而忘之也，至其曰四时改易，尤为无艺，则又甚矣，设使当周之时，但有正月而无正嵗以兼用夏时，则诚如蔡氏之言矣，今既有正嵗以立人事之纪，则又奚有改易时令，以俶扰，天纪之事者乎？疑其未闻，朱子晩年之説而然也。且如其説则与先儒又有甚不同者，是周之正月乃夏之正月春秋，而皆用夏时，与月又有甚不可者矣。又曰：子安知春秋之不为夏，时夏月也，曰：春秋因鲁史而作，若如其説则是春秋于惠公薨，没之年必截去，其十一十二之两月，以入于隠公之元年，移去年所书十一，十二月之事，以为元年正二月之事，于即位，改元之大者，举失其实，自此而后每年之间，皆差两月而二百四十二年之事，一一举失其实，圣人因鲁史以作经，据事直书，其不如是也决矣，此大节也，而既定矣，则于其大雨震电，大雨雪，以及春，无冰之类，而强为之説者皆不足辨也已？曰：然则先儒之未尝详攷，而深究于此，何也？曰：史氏专于纪事，汉儒杂于防纬，先儒学接孔孟，重明经而贵穷理，是以有疑于彼，未及详攷，而深究之耳，昔成都篐桶者，言未济，男之穷，为三阳失位，程子亟称之，朱子谓此出火珠林，伊川不读杂书，故为所动，亦犹是也。
或又曰，朱子语録尝以春王正月，为千古不决之疑，今乃以为无疑，何也？曰：朱子之于语孟，先有精义，有或问其后，始专用功于集注论语，为政以徳章晩始改定而大学，诚意章直改至于絶笔故朱子毎教学者，专看集注，且休看，或问：而语録之书，乃其平日与朋友问荅讲明，而门人裒集而为编者，多早嵗中年未定之论，盖丧欲速贫，葬欲速朽，犹圣人有为之言，而程子语録朱子亦辨之于中庸，或问：而愚所引三条，乃朱子晩年之定论，此愚所以不敢从前説而从其后説非愚之説亦朱子之説也建安熊氏，【禾】记，考亭书院，曰：朱子晩年涵养深厚，有莫能窥其涯涘者，此善言朱子也，惟深于四书之学者知之，或又曰，夫子既告顔子以行夏之时，故春秋以夏时冠，周月而于此假之以立义，其説不亦善乎？曰：是説诚有理矣，然以经文考之，而窃不能无疑焉，盖若如是説则是夫子未修，春秋之前，鲁史所书之旧文于元年之下，正月之上巳书为冬而不为春矣，至夫子修春秋，见周十二月之不可为春也，乃始改冬字以为春，而以之冠于周，月之上也，则夫冬之一字不可书于经以首年，而夫子周人必不改，周之正朔，愚既辨之于前矣，又况攷之周官，则周之正嵗犹用夏时者，特以授时田狩，烝享数者之不能不用夏时，故但以夏时行事，而其时与其月皆仍用周制而未之改也，今若谓以夏时冠，周月，则是夫子既已改周之制，又明知十一月之本，非春而但虚立春之一字加于其上，名实相戾，愚恐圣人作经，以垂百王之定法，又决不如是也。由是言之，则夫子之告顔子者，俟其得时得位，则行夏之时，以立百王之大法，盖祖述尧，舜之意，而中庸引夫子之言曰：非天子不制度，既不得时得位，则用周之时，以遵一王之时，制又吾从周之意也，二者固不得比而同之也？曰：然则先儒何为而有？是説也？曰：汉，唐以来，未有是説也先儒见夫夏时之合于人事之纪，而商，周以子丑为春之有未善也，是以有冬不可为春之疑，又见夫子有行，夏之时之一语也，是以有夏时冠，周月之説而传春秋者，率从其説然而终不能以释然而无疑，是以朱子最为尊信，程子者，而亦不能无疑焉，盖至于晩年而论始定也，详味其所谓，故欲改用夏时之一语，则欲之云者，志于为而不遂，于为之辞，明夫子未曾改，周制也，此愚所以不敢从，朱子之前説而从其后説非愚之臆见，亦朱子之意也，虽然，又有説焉夫书春于王年月之上者，固鲁史之旧文，非夫子之所改而书王于正月之上者，则非鲁史之旧文，乃夫子之所加也，夫子曷为而加之也，左氏之传曰：王周正月，夫子之加之也，以尊周也，见周之正朔，犹行于天下也，见春正月者，周一代之春正月，而非百王所同之春正月，也着之于经，而垂之于后世也，使后之世，苟有作者之览于斯也，必将举百王，所同之春正月，而行之也，此朱子所谓春秋亦据事直书，而善恶自见者也，则亦无俟于改，鲁史之旧文，而其欲行夏之时之意，而隐然自见，于是言者甚明，也是一言也，而数义具焉，圣人之言简而奥，辞不迫切，而意已独至者也，夫子书之于前，汉武行之于后，至于今而莫之能改也。圣人之所以为万世帝王之师也，此固亦其一也乎？曰：然则孟子尝曰：春秋天子之事矣，夫子之改周制，或未可知也。曰：东迁而后时，王之赏罚不行于天下，故夫子因鲁史作春秋，襃善贬恶，垂戒后世，而乱臣贼子惧，孟子之言，但言其襃，贬之大权，以之为天子之事，非谓改正朔也。春秋为尊王，而作文公，四不视朔，则讥之，闰月不告月，则讥之，夫子周人也，而乃自犯不韪乎？且孟子之书，明着改月，当战国之时，犹用时王之制，岂有当春秋之世，而改周之正朔乎？且黜周王鲁之説杜预固已非之矣。
或又曰，春秋传言人君逾年即位，改元，故蔡氏于伊训之元祀，以为太甲，逾年即位之元年十二月者，改元之年十二月也，胡氏传引之以为月不易之证，其果然欤？曰：愚于书引伊训，已，言其略矣，今攷杜氏左传注曰：嗣子定位于初丧而改元，必须逾年者，继父之业，不忍有变于中年，故説春秋者谓元年，公即位，为逾年即位，改元也；然攷于书顾命，康王之诰，则有不同，乙丑，成王崩，太保命仲桓，南宫毛，俾爰齐侯吕伋，以二干戈，虎贲百人逆子钊于南门之外，延入翼室，恤宅宗翼室者路寝，旁左右翼之室也，恤宅宗者为居，忧之主也，王崩在于路寝而殡焉，则嗣王居忧之所亦在焉，延入翼室者，将定嗣子之位以主丧，然后即嗣君之位以继统，故延入于此，而俟之也，丁卯，命作册，度越七日，癸酉，郑元曰：癸酉，大敛之明日也，天子七日而殡伯相，命士须材，自狄设黼扆，缀衣以至一人冕，执锐，立于侧阶，陈设既备，王乃麻冕黼裳，由賔阶隮，卿士邦君麻冕蚁裳入即位，即位者，君臣各就其位于下，文总言之也，御王册命，曰：皇后凭玉几道，末命，命汝嗣训，临君周邦，率循大卞，燮和天下，用荅文武之光训，则太史陈成王顾命，康王受之，而即位也？曰：嗣训曰：临君周邦，即嗣君之位明矣，其始也迎入以为居，忧之主则称子钊，明其定嗣子之位也；及其由賔阶升，以即位则称王，而自此以下皆称王，明其即嗣君之位也；不言王即位者，蒙上入，即位之文也，古者君既即位之后，则史官纪事即书，此为嗣君之始，年以计其歴年之久近，此不言元年者，周官诸篇，或书时或书月日皆不书年也，又当居丧，不言之时，未有事可书，故不表年以首事也，自乙丑至于癸酉，方及九日，谓之逾年即位，改元可乎？周制犹尔，商人尚质，不若周之弥文，必不待逾年而后即位，改元，也可知矣。曰：然则逾年即位，改元，见于春秋，而孔氏正义于书，以为周制，果然乎？曰：元年，公即位，书于春秋，此固周制也，第以康王之诰观之，则非周家盛时之制也，何也？传春秋者曰即位者告庙，临羣臣也，又曰：百官听于冢宰告庙，临羣臣皆摄也，若据康王之诰，则王崩而嗣子就位，以为丧主至受顾命，乃更吉服而受册，以即位然后受，同以祭，而其礼皆杀于祭焉。其曰三宿者，进爵也，三祭者，祭酒也，三咤者奠爵也，上宗曰：飨者传神，命以飨告也？曰：酢者报祭也？曰：哜者，以酒至齿也，不立尸，不饮福，以在丧也，曰庙门者，路寝之门，以殡在焉，谓之庙？非在国之左，之宗庙也？曰：卿士邦君者，与于庙中之祭者，非朝觐防同之，羣臣诸侯也，与传所谓告庙临羣臣者异矣，及其礼毕，乃释冕而反丧服焉，谓之反？丧服者，明其初由丧服而更吉服，今又自吉服而还，凶服，故谓之反也，既反丧服，而谅隂不言至于三年之丧毕，乃始出而告庙，而临羣臣不复摄，于冢宰矣，此其见于书者可知已，窃意世德下衰之后，总百官者不皆得伊。周召，毕之臣而大位，奸之伺也，其防不可以不宻于是乃以昔者三年服终之事，移之于逾年之始，以从中制，观隠公之元年，出而盟，邾于蔑陵夷，至于闵公，以丧服未阕，而吉禘于庄公，则先王之丧制，废坏已久，不复知有三年之丧，达于天子之义可知已，不然，子张何以疑而有髙宗谅隂三年不言之问，而夫子荅以何必髙宗古之人皆然言，古之人皆然，明今之人，不然也，若是则逾年即位，出于东迁之世，非周之盛时，又可知已，曰：康王君臣之冕服，即位，蔡氏既引苏氏之説以为失礼而着之传矣。今乃引之以为据，【阙】之以为説，何也？曰：康王君臣，非特冕裳之为吉服也，在礼凶事，设洗于西阶西南吉事，设洗于东阶东南，今太保上宗皆由阼阶，【东阶也，】盖以盥洗在东，故由便升而不嫌于为主，以吉礼而行吉事矣，是义也，见于朱子荅，潘子善书，以为正王之尊重，君臣之礼，愚已言之于引书之，伊训矣，若如朱子之説则天子之礼，异于诸侯，而蘓氏所引左传，郑子皮之事，乃列国交际之常，礼不得而例，于大君正始之义矣，康王君臣，夫岂于周公方薨，未久之际，而遽为失礼之事者哉？若又以商制而言之，则伊训之祗见厥祖，犹康王之受顾命于庙也，侯甸羣后咸在，犹康王之诰，卿士邦君，入即位也，商周之礼，大槩则同，但如汉书所言祀先王于方明以配上帝者，文质不同，故损益不能无异也。故愚尝因朱子之説而思之以天子之至尊，宗社之至重，万邦四海，观望之至众，天下不可一日无统也，何以必待逾年而后即位，改元乎？若必待逾年而后即位，改元也；则其未即位，改元之前，史官之纪年书事，当以是年属之谁乎？将属之前王邪？则前王既即世，不可属之前王也，将属之，后王邪？则后王未即位，改元，不可属之，后王也，使其不幸前王之崩，在于嵗首则是一年之间天下而无统也，可乎？不可也，是故蔡氏于书之传有曰：人君即位而史官即书元年，以计其在位之久，近常事耳，自秦惠文始改，十四年为后元年，汉文帝亦改十七年为后元年，自后説春秋者始以改元为重，其説是矣，然观春秋之所书，则自东迁之周固已以是为重，而其来有渐矣，由是而言，逾年改元，出于春秋之世，非周盛时之制也明矣。古之人君崩，年即位，史官书之，以为元年，非逾年即位，改元，亦明矣。曰：然则非盛周之礼，夫子何为而书之，于春秋也？曰：书与春秋，皆古史之文也，夫子因而定之，修之耳，朱子于春秋，谓圣人亦据其事而书之，使后世见其善恶是也，永嘉陈氏曰：古者君薨既殡，嗣子即位于柩前，虽逾年，恒称子，必类见然后列于诸侯东迁之始，诸侯始逾年而即位，改元，非周制也，自隠至文六君，惟桓文书，即位，亦惟桓文书锡命，不惟类见之礼废，虽请命亦废，成公以后，皆书即位，亦无锡命矣。似亦有见于此也。但其以诸侯改元为僭，天子之礼，则亦过矣。
或又曰，周时，周月载籍，岂无异説岂能防而一之乎？曰：以朱子晩年之论定之，何为而不可一也。其有一二不能一者，则亦皆有其説矣攷之诸经，皆是周时，周月，惟易説卦言兊正秋也，则言其理，非若史纪事也，诗七月用夏正，则以七月，陈王业，公刘治豳之事，公刘夏之诸侯，故用夏正也。易之，临用商正，则以文王因忧患作爻辞，文王商之臣子，故用商正也，礼记明堂位，季夏六月，以禘礼祀周公于太庙，用商时商月，则其説具于前之引礼记矣，又曰：是则然矣。诗之采薇，曰：春日迟迟，采蘩祁祁，为夏之二月明矣，而谓之春又何也？曰：诸经皆无异辞，独此一章有不合者，盖周正之改，虽其发号施令，以新天下之耳目，纪年书事，着于史官之记，述而前之夏正，迭用已久，故民间之话言，犹不能忘，而称道之，犹七月之诗，前言何以卒嵗后又言曰：维改嵗二者不同，吕氏曰：见三正之通，于民俗尚矣，是皆述民俗之话言，非史官之纪事也，又曰：左传卜曰：其九月十月之交乎？绛县人曰：臣生之月，正月甲子朔，皆言夏正之月而不改，又何也？曰：此则礼记注所谓后世之辞也，盖自汉武而后人皆习见于夏时之久，与人话言，不举，夏正以明之，则无以见，是月之为周正也，不特左传为然，史记汉律歴志皆举，夏正以明周正辞多不録，至于后汉律歴志纪作歴之法歩以黄道日名天正，其序亦首之；以十一月而终之，以十月皆举，夏之月，以明周月，盖晓人之辞，当如是也，至于礼记亦出汉儒，郊特牲曰：季春出火为焚也，亦举夏时以明周时，若此者多，皆所谓后世之辞也，左氏于僖，五年春王正月辛亥，日南至，不书冬至，而曰日南至，固以周，十一月，非冬也，庄二十九年曰凡马，日中而出，日中而入，日中者，日之长短，与夜中分为春分，秋分也不谓之春分，秋分而谓之日中，桓五年又曰啓蛰，而郊【注，夏建寅月，】龙见而雩，【夏建巳月，】始杀而尝【夏建酉月，】闭蛰而烝，【建亥之月，】庄二十九年，又曰：龙见而毕务，【注角，亢龙星也，建戌之月，日在房故角，亢，晨见于东方，】戒事也，火见而致用，【心为大火，亥月之初心，星次角，亢之后，而晨见于东方，】水昬正而栽【水，营室，星谓今十月而昬，正】日至而毕【，日南至也，】国语，单襄公曰：角见而雨毕，【注大辰，苍龙之角，角星名也，辰见东方，建戌之初，寒节也，雨毕者杀气日至而雨，尽】天根见而水涸，【天根亢氏之间，雨毕之后，五日天根朝见，而水源竭尽，】本见而木节解，【本氐也，寒露之，后十日，阳气尽草木之节，皆理解】，驷见而陨霜，【驷天驷，房星也，谓建戌之月，霜始降，】火见而清风戒寒，礼记郊特牲曰：郊之祭也，迎长日之至也，曰：周之始郊日以至，则皆书于传记之文，异于时俗之话言，故皆不书时，与月所以一民视听，使之不杂，非特修辞，务于不相蹈袭而然也。
或又曰，礼记月令秦相吕不韦之书也，秦以建亥为正，而是书时月，皆用夏正，岂不可为？春秋用夏，时夏正之证乎？曰：秦不师古，不可以三代之道例之也，不韦相秦十余年，其时已有必得，天下之势，故大集羣儒损益，先王之典礼，作为月令，名曰春秋，将欲以为一代兴王之典，礼也，故其间多不合于先王之制，如太尉，秦官也，百县秦制也，季秋夏九月也，而曰为来嵗受朔日以建亥之月为岁首也，以其为书皆出当时羣儒之手，故犹为彷佛古制，而欲行之于天下也，至于其后，徙死，始皇并天下，李斯作相，尽废先王之制，而吕氏春秋亦不用之矣，然以建亥为正，则其论已定于不韦之时，特以十月六隂之月三代同，以为冬不可谓之春，以其异于子丑寅，三阳蠢动之月，故其史官之书曰：元年冬十月，而汉初因之，此秦之自为制，不可以为三代迭用，三正之证也。
或又曰，子谓自汉而后所引夏时，与月皆后世之辞，或民间之，话言是矣，而周官之书，如中秋献良裘，季秋献功裘，中春蚕于北郊，中春防男女仲冬，斩阳木，仲夏斩隂木中秋教治兵中，冬教大阅，季春出火，季秋内火，仲春逆暑，仲秋迎寒，上春季秋之类，皆夏之时也，曰：是书有正月正嵗月终歳终而时皆用夏时，与诸书不合，则亦自欲为一代之制者也；姑以中冬教大阅言之，月令彷佛，古制者也，于九月曰是月也，天子乃教于田猎，以习五戎，班马政，【五戎者，弓矢殳矛戈，防五兵也，马政毛色之同异力之强，弱也。】命仆及七驺咸驾，载旌旐，授车以级，整设于屏外，司徒搢扑，北面誓之【，天子六马，并一总主者为七驺，】天子乃厉饰，执弓挟矢以猎，命主祠祭禽于四方，与周官大司马教大阅，自羣吏戒众庶，修战法以下其事，大同而小异，又汉书韩延寿传亦言：春秋都试讲武，非仲冬之事也，月令于仲冬之月曰毋起大事，以固而闭，又曰：事欲静，以待隂阳之所定则大阅，又非仲冬事也，今周官于仲冬言之，改周之制，明矣，汉艺文志周官至，刘歆始出，故其言如此，郑学周官，故于诗笺亦闲，有一二不同者，朱子谓周礼周公所作，但当时行之，恐未能尽，先儒亦谓周公作而未及施行之书，且阙冬官，其文与易爻辞书大诰诸篇不类，疑非周公全书也，姑着其説于此，曰：然则冬狩，非大阅欤？曰：搜苗狝狩，常礼也，左传，庄僖伯曰：皆于农隙以讲武，非大阅也，大阅天子之礼也。鲁大阅僭也，故春秋讥之。
或又曰，春秋谓夏十一月，为周春正月矣，而诗之正月繁霜，则四月亦以为正月，何欤？曰：愚按：汉律厯志于襄公，十七年六月甲戌朔，日有食之，季平子以为惟正月朔，日有食之，于是乎伐鼓用币，太史曰：在此月也，当夏四月，是谓孟夏，説曰正月谓周六月，夏四月，正阳纯干之月也隂侵阳为灾重，非夏之正月也，诗正月繁霜，传亦谓夏之四月，纯阳用事，正阳之月也，故谓之正月，太史曰：是谓孟夏犹虞，史官伯夷曰：谓之孟春，见四时之名，在于人所命也，不特此也，十月纯隂嫌于无阳，而命之曰阳，月又曰：良月，此见月数之名，皆人所命也，不特此也，律歴志曰：正春皆始也，故何？休曰：春者四时之始，是春之名，亦有取于始之义，月令夏之五月而曰麦秋，至是秋之为义，亦有取于收之义，故于麦之熟，以为秋，此又见四时之名亦皆人所命也，而泥于三阳之月，不可以为春；可乎？又不特此也，时与月固异，年与嵗亦不同年者，因月纪年，以计其在位歴年之久近，故三代之三正，皆可用以首，是年，在人所命，随时而可改者也嵗者尧典所谓四时成嵗月令所谓日穷于次，月穷于纪，星回于天，数将几终嵗且复始在天之运终古而不易者也。故周官太史正嵗时之注曰：朔数曰：年中数曰嵗大小不齐，正之以闰是也。故周有正月起夏，十一月，有正嵗起夏正月二者并行而不悖，自汉武而后三正，既不迭用，而曰嵗曰年始混淆，而无复辨之者，今所谓以建子建寅之月为嵗首而不谓之年首者，亦皆后世之辞也矣。
或又曰，孔氏正义引先儒顾氏，【彪】云：止可依经诰大典，不可用，传记小説今乃引汉书，汉传以説经何居曰：行夏之时，夫子以之荅顔子之问者，夏之时也；春，王正月，夫子以之笔于隠公元年者，周之时也愚，是以依鲁论，与春秋之防本之于孔孟，以及朱子稽之于经史传记而证之，以汉刘歆律歴志陈宠传汉，唐诸儒之注，防非疑大典，而信小説也且夫古今之时虽异，而理之在人心，不可昩者则同，昔张覇之伪书，汉初固尝治以为经，引以为説而卒之不可以欺人者，则以理之所在，不可以名实也，然而在汉之时，去古未逺黄帝颛顼，夏，商，周鲁六歴之犹有足征也，刘歆用之以为三统，歴班固取之，以为律歴志非自为臆説也而歆之，父向之説曰周春夏冬曰：周冬夏秋者，于春秋正月书春之义，尤为明甚。与陈宠同，刘氏父子向治谷梁歆主左氏所传，自有不同，而于此则无异，説谓歆不可信也，而向独不可信乎？朱子注孟子尚引外国书以为证，而于歆独可以人废言乎？朱子尝曰：汉儒最善训诂，著书多用其説故愚亦以注防之説皆同而信之也，然则元朝之科举于诸经，兼用古注，防者其亦深有见于此也乎？
或又曰，朱子之说，曷为晚年而始定旣定矣，而不笔之以为书，何邪？曰：多闻阙疑，慎言其余，夫子之教也，朱子学夫子之学者，故其著书立言，讲明义理，沉潜反覆，毫分缕析，必其了然自信于心而无纎，芥之疑者，然后笔之以为书，故先儒以谓朱子之学一边，作册子上工夫，一边作心，身上工夫，故能上接孔孟也，至于天文，地理，制度名物则多，用汉儒之説而不从其悖理，害义者，若其有疑，不能自信于心者，则姑阙之，如鲁论道千乗之国有马氏，包氏二説之不同于集注，但曰千乗之国，其地可出兵车千乗者也【项氏家説以开方法，攷之马氏，包氏之説一也】若此类者甚多，其他则曰疑有阙文，误字皆不强为之説也其于伊川，程子则尽学其学而尊信其书，不敢轻改，其説又必反覆，自信于心而不敢遽信之也，观于集注章句，易本义大全，文集可见已，是以于春王正月，蚤亦有千载不决之疑，至于晚年，而其説始定也又尝考于朱子之説以谓论孟既明，则权度在我，而六经，可不治而明，故其著书多用功于四书，自谓平生精力，尽在四书改之，又改至于絶笔而后已，于诸经则书仅订正，其首四篇，而谓其他有不必解者，有不可解者诗，亦犹书去其小序，易则明其本义，此皆先正乎其大者，至于春秋，既疑三传以一字为襃，贬非圣人本意，又疑胡氏犹以理而穿凿，又谓直是夫子亲与某説方敢尽信，是以未及为传，而于春王正月之説虽晚定而未及笔之于书也，古人谓挍书如扫尘，然随扫随有，而况著书立言于千载，辽邈之后，众言混殽之中，而详考深防以求真，是之归者，其工力为尤难，伊川程子平生，惟易传为成书，自谓只説得七分而藏之，不以示人，犹冀晚年之有进，亦犹朱子之意也？曰：朱子之意固如是也，鲁斋许先生学朱子者，亦谓语孟二书，亦有可疑，学者但当求其防意，以身体之，日积月累，庶可有益，至于西山诗説与文公诗传此等疑问姑阙之可也，今子于此而深辨之，无乃渉于躁狂，非敦厚含蓄，气象也乎？曰：阙其疑者，谓疑之，不可释者，今子朱子既有定説而门人据之，以为集传，则春王正月之疑，可以释然矣。使无朱子之説则防宁何人也？而敢自为臆，説乎且朱子于诸经虽有未暇及者，亦未尝不深致其意也。于书属之九峯，蔡氏【沉】于易，成之于节斋，蔡氏【渊】于仪礼成之于信斋，杨氏【复】，而春秋则成之于临江，张氏是皆有意于更定，而其门人继其未卒之志也，今既有其定説譬如荆榛塞路，前之人既已薙而开之，以任其甚难者矣。而后之人乃不廓而广之，而辞其所差易者焉，以一已之嫌疑而废前人之功力，非君子忠厚之心也，是故防宁生朱子之乡，读朱子之书，悉用朱子之意，而辨众説之疑也非愚之説也亦子思子辨之弗明，弗措之説也虽然夫子于春秋犹曰知我罪我，朱子亦以説经而徃往囮谤，防宁虽至愚，而虑不及此乎？姑辑成编，藏之于家，不敢示人以俟于后也。噫！朱子乐善，无我九京，可作防宁当下拜，函丈之前，而请是正焉。
愚既为是考，寻读庐陵李氏【亷】春秋防通引新安陈氏【栎，】月数于周而改春，随正而易之説而从之以为周自武王灭商之日，即改月而史，就书为春，是则商，未尝书为春，至周武王始改之也，若以为商，未尝改也。则商时于正月上文，亦将若何而书之？其书为春邪？抑书为冬邪，愚已辨于前矣，二氏之説足破学者之疑，惜其犹有未尽释然者，盖亦嫌于质疑事而然也。且又云据胡氏説则周时与月皆未尝改四字，乃圣人新意，如是，则又以为周时，周月皆依夏时，而三代未尝改正朔也。愚亦辨于前矣，兹不复赘，而附着于后云。
愚既述是编，而安南大夫来见，言近世巴州以斋阳氏【，恪】有春秋夏时，考正一编三十四条，亟取观之，其説谓自尧典定，时成嵗之后四时十二月之序，一定不移，虞，夏，商，周皆因之，春秋时，皆夏正之时月，皆夏正之月，谓夏时冠，周月之説非是谓加周一字，皆左氏之罪，又谓朱子尝曰：改正朔者改嵗首耳月不可改也，愚请擿其理不通而强为之説之大者言之，阳氏于孟子，七：八月之间，旱章説曰按豳诗五谷之中，惟禾稲最晩，十月纳禾稼，十月，获稲是也。七，八月，旱，申酉之月也，秋旱则苖槁，指禾稻而言也。攷之朱子诗集传曰：禾者自田纳于者，谷连藁秸之緫，名禾之秀实而在野者曰稼，禾麻菽粟麦，是为五谷而禾，特居其一，秫稻，粱之属，皆禾而稻，亦特居其一，自古逾淮，以北中土之地，皆种五谷，以备凶荒，而粟谷最多，稻特其间有者耳，惟南方水多寒，少则纯种稻，故史记以羮鱼饭稻为呉，楚之俗阳氏，蜀人也，理宗三十九年，为蜀举首，蜀居西南一隅，宋南渡后不通中原，理宗时，蜀已丧乱，士皆流寓江南，故其所见皆江南风土也，孟子生邹县所告者，齐，梁之君，不可专以苗槁为指禾，稲之最晚者而言也。且若以为谷邪？则豳风言，八月，其获月令言，孟秋登谷，今中原八月，皆収禾而种麦，无所谓苖也，彼固不敢谓之谷也，若以为稲邪？则中原稻既絶少而江南之稲，自白露之降，苖不复长，亦无所谓浡然兴之之气象矣，此其理不通而强为之説之一也阳氏于嵗十一月徒杠成章，説曰以时令考之，戌亥之月寒未至于酷烈，犹可褰裳，以渉子丑之月，冰壮水澌，寒冻极矣，当此之时，而以乗舆济人，则民必有病渉者，故孟子就冻极之时言之，夫既自以为子，月冻极，则此时仅成徒杠，而民有不病渉者乎？则其自相抵牾，有不可从，不若朱子从，赵岐之説合于周语，十月，成梁之为善，此又理不通而强为之説之二者也，阳氏又于此条引其父存斋之説得之于朱子髙弟涪陵防氏【渊，】亚夫者，以为朱子，孟子集注，成于淳熈，四年，其时年四十有八，后知周改嵗首不改月为确论，尝欲改注孟子而其书已行于天下矣，是又不然，朱子尝自谓平生精力，尽在四书，中庸第一章言一篇之体要论语，为政以徳章得于心而不失者，皆晩年始改定，而大学诚意一章直改至于絶笔而后已，其时朱子四书，非不行于天下也，故谓朱子于诸经有未及改定者，则可谓朱子于四书有未及于改定，决不可也。以是观之，则朱子于集注知改，月之为是，不可改而不改，彼谓欲改注，而以其书已行于天下而不改之者，非深知朱子之学者也，夫改月之説为是则其所谓改正朔，只改嵗首而谓于月不可改者，意其必非朱子之言也，盖改正即改，月改朔已改月，愚已详辨于前矣，而时始于春，终于冬，数始于一，终于十国之大政事，大号令，大朝防皆于改正朔之嵗首行之以新天下之耳目，安有书为冬十一月，而可以为一嵗之首者乎？以愚所述，朱子之三説于是编之首者而揆之，故意其必非朱子之言也，若又随其所条而辨之，则大雨震电，大雨雪者一月，两大异也，今独以大雨雪，为异则大雨震电，不必书矣，春秋谨严，书法不如是也。冬，十月，雨雪，以为一月，雪犹可也；冬，大雨雪，以为亥子丑三月，皆大雪，则书春，宋灾者，为寅卯辰三月，皆火灾乎？不如是之甚也？其书无冰，不于凿冰収冰，冰方壮盛之时，而谓于开冰，攽冰之日，书法失本，末重轻矣，春秋亦不如是也。其论啓蛰而郊，知有祈谷，上帝之郊，而不考于圜丘，祀天之郊也，其论宋灾，陈灾者，知有大火昬见于建辰之月，而不察大火，有旦见于建丑之月也，其论冬孛于大辰，以为火已伏而不知，火虽伏而火之，次故在也。四者之説愚已详陈于前，引左传矣，至于其以秋无麦苗为八月，种麦之时，无麦之苗，则冬无麦禾，亦以为无麦之禾，可乎？以日南至，为非冬至之日，至则朱子于孟子集注，何以言千嵗之日至乎以陨霜杀菽，为菽之晩熟而在田，岂有禾稼皆収，而八月，可烹之物，独至十月而犹在田者乎？以取麦，取禾为非芟蹂，则后世隋人困陈亦用此防盖，临期不能尽得，故先时芟蹂之也，其引一日之子，时则説亦未当只可以明日，比明年以旦比朔也，其引汲冢之书，则汲明为伪书，谤诬圣贤，坏伤名教，其引秦汉之史，则自秦而后不同，三代不可以为证也。其引董仲舒之防则董子治公羊学，但言春者，天之所为，未尝言春秋之春，为夏正之春，又其引屈宋之辞则屈，宋，楚人也，楚不难于僭，周之王号而难于改，周之正朔乎？皆未足以为证，其余则大抵皆强为之説以求其通，而卒不通也，愚亦不悉辨也矣，又况朱子于七月之诗，明言：周公述后稷，公刘之事，则后稷公刘夏之臣子，用夏之正朔，昭然可知，今其所引以为朱子之言者乃如此，故愚意其必非朱子之言，不然，则其中年以前，方疑未定之，时之説也且其所引防氏之言，则亦祖于蔡氏，改正朔不改，月数之説耳且蔡氏身为朱子门人，其父西山先生为朱子之老，友同居建阳，一邑也，犹且未及闻朱子之定説而有不改，月数之説况于防氏，亦蜀人寓江南于朱子，必非朝夕亲炙者冝其亦未及闻而遽执未定之説以为确论也，昔当宋氏之世，朱子之学大行，固有一登其门，即称朱氏弟子者，朱子于来者不拒也，而于党禁方兴之际，荅呉伯丰书，有曰：且得朝廷与某大开炉鞴，鼓扇一畨，则亦有深意矣。噫！固矣哉！阳氏之説经也若如其説则书冬十一月，于一嵗之首以冬而先于春以十一月先于正月天道节而四时成，一年十二月先后之序，果如是乎？彼自以为以天道观圣经其果然乎？愚见世之人多悦于名，而不察其实也，非惟不足以考夏时之正而愈以滋，学者之疑，是以不得已辨其非，以附于后，若近代诸儒众説之不同者，愚固不暇辨，且不敢云。
后世唐武后天授元年十一月朔日南至，改用周正，以十一月为正月，十二月为腊月，夏正月为一月，不改时月，亦未尝书，十一月为嵗首至肃宗又以子月为嵗首以斗建纪月行之，仅一年而止耳，并附于此。
春秋春王正月考辨疑