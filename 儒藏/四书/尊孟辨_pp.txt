钦定四库全书
经部八
尊孟辨
四书类
提要
（臣）等谨案：尊孟辨三卷，续辨二卷，别録一卷宋余允文撰，允文字隠之，建安人陈振孙直斋书録解题载是书巻数与今本合朱彛尊经义，考仅云附载，朱子全集中而条下注阙字，盖自明中叶以后，已无完本矣，今考永乐大典所载，凡辨司马光疑孟者十一条，附史剡一条辨，李觏常语者十七条，郑叔友艺圃折衷者十条，续辨则辨，王充论衡刺孟者十条，辨苏轼，论语说者八条，此后又有原孟三篇，总括大意，以反复申明之，其尊孟辨及续辨别録之名亦厘然，具有条理，盖犹完书，今约畧篇页以尊孟辨为三卷，续辨为二巻，别録为一巻冠，原序于前而系朱子读余氏，尊孟辨说于后，首尾完具，复还旧观，亦可谓久湮，复显之秘帙矣，考朱子集中有与刘共父书，称允文干预，宋家产业，出言不逊，恐引惹方氏复来生事，今陈呉二妇作状，经府告之，则允文盖武断于乡里者，其人品，殊不足重，又周宻癸辛杂识载，晁说之着论非孟子，建炎中，宰相进拟除官髙宗以孟子发挥王道说之，何人乃敢非之，勒令致仕，然则允文此书，其亦窥伺意旨，迎合风气而作，非真能辟邪？卫道者欤？然当羣疑蠭起之日，能别白是非而定，一尊于经籍，不为无功，但就其书而观固，卓然不磨之论也。
乾隆四十六年九月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀
●尊孟辨原序
道不眀由无公议也，议不公，由无真儒也，冠圆履方，孰不为儒？诵诗读书，孰不学道？必有得焉，而后能自信，必自信焉，而后信于人目，或蔽于所见耳，或蔽于所闻，耳目之蔽，心之蔽也，公议何有哉？易曰：问以辩之，中庸曰：辩之弗眀，弗措也；道之不眀乆矣辩其可已乎？昔战国有孟轲氏，愿学孔子术儒术道，王道言，称尧，舜辞辟杨墨，倡天下以仁义，圣人之道蚀而复眀孟子力也，孟氏没斯道将晦，七篇之书，幸免秦火，后之读其书者，虽于时措之宜，未能尽识，至其翕然称曰：孔孟岂可厚诬天下后世以为无真儒无公议哉！噫！道同则相知，道不同，则不相知，兰陵，荀卿大儒也，以性为恶，以礼为伪，异哉！其所谓道无惑乎不知孟氏并七十二子而非之也，夲朝先正司马温公与夫李君泰伯郑君叔友皆一时名儒，意其交臂孟氏，而笃信其书矣，温公则疑而不敢非，泰伯非之而近于诋，叔友诋之，而逮乎骂夫温公之疑，疑信也，俟后学有以辩眀之，彼二君子昧是意，其失至此，人之讥诮不恤也，岂以少年豪迈之气，攻呵古人，而追悔不及欤！伊川程先生谓孟子有泰山，岩岩之气象，乃知非而诋诋而骂者，殆犹烟雾蓊兴，时焉蔽之耳！何损于岩岩，余惧世之学者，随波逐流，荡其心术，仁义之道益泯，于是取三家之说，折以公议而辩之，非敢必人之信，姑以自信而已，命之曰尊孟辨，俟有道者就而正焉，隆兴，纪元初，春望日建安余，允文隐之序。
●钦定四库全书
尊孟辨巻上
（宋）余允文 撰
○温公疑孟
疑曰：孟子称所愿者学孔子，然则君子之行，孰先于孔子，孔子厯聘七十余国，皆以道不合而去，岂非非其君不事欤？孺悲欲见孔子，孔子辞以疾，岂非非其友，不友乎阳，货为政于鲁，孔子不肯仕，岂非不立于恶，人之朝乎？为定哀之臣，岂非不羞污君乎？为委吏为乗田岂非不卑小官乎？举世莫知之，不怨天，不尤人，岂非遗佚而不怨乎？饮水曲肱，乐在其中，岂非阨穷而不悯乎？居乡党，恂恂似不能言，岂非由由然与之偕而不自失乎？是故君子邦有道则见，无道则隐，事其大夫之贤者，友其士之仁者，非隘也，和而不同，遯世无闷，非不恭也，茍无失其中，虽孔子由之，何得云君子不由乎？
余氏辨曰：孟子曰：伯夷隘，柳下惠不恭，隘与不恭，君子不由原，孟子之言非是，瑕疵夷惠也，而清和之弊，必至于此，盖以一于清，其流必至于隘，一于和，其流必至于不恭，其弊如是，君子岂由之乎？茍得其中，虽圣人亦由之矣，观吾孔子之行，时乎清而清，时乎和而和，仕止乆速当其可而已，是乃所谓时中也是圣人之时者也，讵可与夷惠同日而语哉？或谓伯夷制行，以清惠则制行，以和捄时之弊，不得不然，亦非知夷惠者，苟有心于制行，则清也，和也，岂得至于圣哉！夷之清惠之和，盖出于天性之自然，特立独行而不变，遂臻其极致，此其所以为圣之清，圣之和也，孟子固尝以百世之师，许之矣，虑后之学者慕其清和，而失之偏，于是立言深捄，清和之弊，大有功于名教，疑之者，误矣。【朱子曰：观吾夫子之行，时乎清而清，时乎和而和，仕止乆速当其可而已，是乃所谓时中也是圣人之时者也，讵可与夷惠同日而语哉？五十八字，愚欲删去而补之，曰：然，此不待别求左验，而是非乃眀也，姑即温公之所援以为说者论之，固已晓然矣，如温公之说，岂非吾夫子一人之身而兼二子之长欤？然则时乎清而非一于清矣，是以清而不隘，时乎和而非一，于和矣，是以和而未尝不恭，其曰圣之时者，如四时之运，温凉和燠，各以其序，非若伯夷之清，则一于寒凉，栁下惠之和，则一于温燠而不能相通也，以是言之，则是温公之所援以为说者，乃所以助孟子，而非攻也，又曰：茍有心于制，行至章末，愚欲删去而易之，曰：使夷惠有心于制，行则方且勉强修为之不暇，尚何以为？圣人之清和也欤？彼其清且和也，盖得于不思不勉之自然，是以特立独行，终其身而不变，此孟子所以直以为圣人而有同于孔子也，又恐后之学者慕其清和，而失之一偏，于是立言以捄其末流之弊，而又曰，乃所愿，则学孔子也，其抑扬开示，至深切矣，亦何疑之有】。
疑曰：仲子以兄之禄为不义之禄，盖谓不以其道事君而得之也，以兄之室为不义之室，盖谓不以其道，取于人而成之也，仲子盖尝谏其兄矣，而兄不用也，仲子之志以为吾既知其不义矣，然且食而居之，是口非之，而身享之也，故避之，居于于陵，于陵之室，与粟身织屦，妻辟纑而得之也，非不义也，岂当更问其筑，与种者谁欤？以所食之鹅兄，所受之馈也，故哇之，岂以母则不食，以妻则食之耶？君子之责，人当探其情，仲子之避兄离母，岂所愿耶？若仲子者，诚非中行亦狷者，有所不为也，孟子过之，何其甚耶？
余氏辩曰：陈仲子弗居，不义之室，弗食不义之禄，夫孰得而非之，居于于陵，以彰兄之过，与妻同处而离其母，人则不为也，而谓仲子避兄离母，岂所愿耶？殊不晓其说，仲子之兄非不友，孰使之避？仲子之母非不慈，孰使之离？乌得谓之岂所愿耶？仲子，齐之世家，万锺之禄，世有之矣，不知何为諌？其兄以其禄与室为不义而弗食，弗居也，谓仲子为狷者有所不为，避兄离母，可谓狷乎？孟子深辟之者，以离母则不孝，避兄则不恭也；使仲子之道行，则天下之人不知义之所在，谓兄可避，母可离其害，教也大矣，孟子之言履霜之戒也欤？【朱子曰：温公云，仲子尝谏其兄，而兄不用，然且食而居之，是口非之，而身享之也，故避之，又曰：仲子狷者，有所不为者也，愚谓口非之，而身享之，一时之小嫌，狷者之不为一身之小节，至于父子兄弟乃人之大伦，天地之大义，一日去之，则禽兽无异矣，虽复谨小嫌，守小节，亦将安所施哉？此孟子絶仲子之本意，隐之云：仲子之兄非不友，孰使之避？仲子之母非不慈，孰使之离？愚谓政使不慈，不友亦无逃去之理，观舜之为法于天下者，则知之矣】。
疑曰：孔子，圣人也，定哀庸君也，然定哀召孔子，孔子不俟驾而行，过位，色勃如也，足躩如也，过虚位，且不敢不恭，况召之有不徃而他适乎？孟子学孔子者也，其道岂异乎？夫君臣之义，人之大伦也。孟子之徳孰与周公其齿之长，孰与周公？周公之于成王，成王幼，周公负之以朝诸侯，及长而归政，北面稽首，畏事之与事，文武无异也，岂得云彼有爵，我有徳齿可慢彼哉！孟子谓蚳鼃居其位，不可以不言，言而不用，不可以不去，已无官守，无言责，进退可以有余裕，孟子居齐，齐王师之夫师者，导人以善而救其恶者也，岂得谓之无官守，无言责乎？若谓之为贪而仕耶？则后车数十乗从者数百人，仰食于齐，非抱关击柝之比也。诗云：彼君子兮，不素餐兮，夫贤者所为，百世之法也。余惧后之人挟其有以骄其君，无所事，而贪禄位者，皆援孟子以自况，故不得不疑。
余氏辩曰：孟子将朝王，王使人来曰：寡人如就见者也。有寒疾，不可以风朝，将视朝，不识可使寡人得见乎？探王之意，未尝知以尊徳乐道为事，方且恃万乗之尊不肯先贤者之屈，故辞以疾，欲使孟子屈身先之也，孟子知其意，亦辞以疾者，非骄之也，身可屈道，其可屈乎？其与君命召，不俟驾而行异矣。又，孟子曰：天下有逹尊三，朝廷莫如爵，乡党莫如齿，辅世长民莫如徳夫尊有徳敬耆老乃自古人君通行之道也，人君所贵者爵尔，岂可慢夫齿与徳哉？若夫伊尹之于太甲，周公之于成王，此乃大臣辅导幼主，非可与逹尊概而论也。又孟子谓蚳鼃为士师，职所当谏，谏之不行，则当去为臣之道当如是也，为王之师则异矣，记曰：君之所不臣于其臣者二，而师处其一，尊师之礼，诏于天子无北面，非所谓有官守，有言责者也，其进退，岂不绰绰然有余裕哉？孟子以道自任，一言一行，未尝少戾于道，意谓人君尊徳乐道不如是，则不足与有为，而谓挟其有以骄其君，无所事，而贪禄位者过矣，【朱子曰：温公云，孔子，圣人也，定哀庸君也，然定哀召孔子，孔子不俟驾而行，过位，色勃如也，足躩如也，过虚位，且不敢不恭，况召之有不徃而他适乎？孟子学孔子者也，其道岂异乎？夫君臣之义，人之大伦也。孟子之徳孰与周公其齿之长，孰与周公？周公之于成王，成王幼，周公负之以朝诸侯，及长而归政，北面稽首，畏事之与事，文武无异也，岂得云彼有爵，我有齿徳可慢彼哉！愚谓孟子固将朝王矣，而王以疾要之，则孟子辞而不徃，其意若曰，自我而朝，王则贵贵也，贵贵义也，而何不可之有？以王召我，则非尊贤之礼矣，如是而徃于义，何所当哉？若其所以与孔子异者，则孟子言之详矣。恐温公亦未深考耳。孟子逹尊之义，愚谓逹者通也，三者不相值，则各伸其尊而无所屈，一或相值，则通视其重之所在，而致隆焉，故朝廷之上，以伊尹周公之忠，圣耆老而祗奉嗣王，左右孺子，不敢以其齿徳加焉至论辅世长民之任则太甲，成王固拜手稽首于伊尹，周公之前矣，其迭为屈伸，以致崇极之义，不异于孟子之言也，故曰通，视其重之所在，而致隆焉，唯可与权者知之矣，官守言责，一职之守耳，其进退去就，决于一事之得失，一言之从违者也，若为师，则异于是矣。然亦岂不问其道之行否，而食其禄耶？观孟子卒，致为臣而归，齐王以万锺留之而不可得，则可见其出处大概矣，】。
疑曰：孟子知燕之可伐，而必待能行仁政者，乃可伐之，齐无仁政，伐燕，非其任也，使齐之君臣不谋于孟子，孟子勿预知可也，沈同既以孟子之言，劝王伐燕，孟子之言，尚有懐而未尽者，安得不告王而止之乎？夫军旅大事，民之死生，国之存亡，皆繋焉，苟动而不得其宜，则民残而国危，仁者可忍坐视其终委乎？
余氏辨曰：沈同问燕可伐，孟子荅之曰：可伐者言，燕之君臣擅以国而私与受其罪，可伐沈同，亦未尝谓齐将伐之也，岂可臆度其意，预告之曰：以齐无善政，不可伐燕欤？且言之不可不慎也乆矣彼欲伐人之国，未尝与己谋，茍逆探其意，而沮其谋，政恐不免贻祸矣。或谓其劝齐伐燕，孟子已尝自眀其说意在激劝，宣王使之感悟而行仁政尔，孟子答问之际，抑扬髙下莫不有法，读其书者，当求其立言垂训之意，而究其本末可也，【朱子曰：圣贤之心，如明鉴止水，来者照之，然亦照其面我者而已，固不能探其背而逆照之也，沈同之问以私而不及，公问燕而不及齐，惟以私而问燕故，燕之可伐，孟子之所宜知也。惟不以公而问齐，故齐之不可伐，孟子之所不宜对也。温公疑孟子坐视齐伐燕而不諌，隐之以为：孟子恐不免贻祸，故不谏，温公之疑固未当而隐之，又大失之观，孟子言取之而燕民悦，则取之，取之而燕民不悦，则勿取，然燕之可取，不可取决于民之悦否而已，使齐能诛君吊民，拯之于水火之中，则乌乎而不可取哉？】！
疑曰：经云：当不义则子不可不争于父，传云：爱子，教之以义方，孟子云：父子之间不责善，不责善，是不谏不教也，可乎？
余氏辩曰：孟子曰：古者易子而教之，非谓其不教也，又曰：父子之间，不责善，父为不义则争之，非责善之谓也。传云：爱子，教之以义方，岂自教也哉！胡不以吾夫子观之，鲤趋而过庭，孔子告之不学诗，无以言，不学礼，无以立。鲤退而学诗，与礼非孔子自以诗礼训之也，陈亢喜曰：问一得三，闻诗闻礼，又闻君子之逺其子孟子之言，正与孔子不约而同，其亦有所受而言之乎？【朱子曰：子虽不可以不争于父观，内则论语之言，则其諌也，以微隐之说已尽，更发此意，尤佳】。
疑曰：告子云，性之无分于善不善，犹水之无分于东西，此告子之言失也，水之无分于东西，谓平地也，使其地东髙而西下西髙而东下，岂决导所能致乎？性之无分于善不善，谓中人也，瞽瞍生舜，舜生商均，岂陶染所能变乎？孟子云：人无有不善，此孟子之言失也，丹朱，商均自幼及长，所日见者，尧，舜也，不能移其恶，岂人之性无不善乎！
余氏辨曰：孟子曰：人性之善也，犹水之下也，人无有不善，水无有不下，盖言人之性皆善也，系辞曰：一阴一阳之谓道，继之者善也，成之者性也，是则孔子尝有性善之言矣，中庸曰天命之谓性，乐记曰：人生而静，天之性也；人之性禀于天，曷尝有不善哉？荀子曰性恶，扬子曰：善恶混，韩子曰：性有三品，皆非知性者也，牺生犂胎，龙寄蛇腹，岂常也哉？性一也，人与鸟兽草木，所受之初，皆均而人为最灵，尔由气习之异，故有善恶之分，上古圣人固有禀天地刚健，纯粹之性，生而神灵者，后世之人或善或恶，或圣或狂，各随气习而成，其所由来也逺矣尧舜之圣，性也，朱均之恶，岂性也哉？夫子不云乎？唯上智与下愚不移，非谓不可移也，气习渐染之乆而欲移下愚而为上智，未见其遽能也，讵可以此便谓人之性有不善乎？
疑曰：孟子云，白羽之白，犹白雪之白，白雪之白，犹白玉之白，告子当应之，云色则同矣，性则殊矣。羽性轻雪，性弱，玉性坚而告子亦皆然之，此所以来犬牛人之难也，孟子亦可谓以辨胜人矣。
余氏辨曰：孟子白羽之白，与白雪，白玉之同异者，盖以难告子生之谓性之说也，告子徒知生之谓性，言人之为人，有生而善生而恶者，殊不知惟民生厚，因物有迁，所习不慎，流浪生死，而其所禀受亦从以异，故有犬牛人性之不同，而其本性未始不善也，犹之水也，其本未尝不清，所以浊者，土汨之耳，澄其土则水复清矣，谓水之性自有清浊，可乎？孟子非以辨胜人也，惧人不知性，而贼仁害义，灭其天理，不得已而为之辨，孝经曰：天地之性人为贵，以言万物之性，均惟人为贵耳，性之学不眀人岂知自贵哉？此孟子所以不惮谆谆也，【朱子曰：此二章，熹未甚晓，恐隐之之辨，亦有未眀处】。
疑曰：礼，君不与同姓同车，与异姓同车，嫌其偪也，为卿者，无贵戚异姓，皆人臣也，人臣之义，諌于君而不听，去之可也，死之可也，若之何？以其贵戚之故，敢易位而处也，孟子之言过矣！君有大过无若纣，纣之卿士莫若王子比干，箕子微子之亲且贵也，微子去之，箕子为之奴，比干谏而死，孔子曰：商有三仁焉，夫以纣之过大而三子之贤，犹且不敢易位也，况过不及纣而贤不及三子者乎？必也使后世有贵戚之臣，谏其君而不听，遂废而代之曰：吾用孟子之言也，非簒也，义也，其可乎？或曰，孟子之志，欲以惧齐王也，是又不然，齐王若闻孟子之言而惧，则将愈忌恶其贵戚，闻谏而诛之，贵戚闻孟子之言，又将起而蹈之，则孟子之言不足以格骄君之非，而适足以为簒乱之资也，其可乎？
余氏辨曰：道之在天下，有正有变，尧舜之让，汤：武之伐皆变也，或谓尧舜不慈，汤武不义，是皆圣人之不幸而处其变也，禅逊之事，尧舜行之，则尽善子哙，行之则不善矣，征伐之事，汤武行之，则尽美魏晋行之，则不美矣，伊尹之放太甲，霍光之易，昌邑岂得已哉？为人臣者，非不知正之为美，或曰从正，则天下危，从变则天下安；然则孰可茍？以安天下为大，则必曰从变，可唯此最难处，非通儒莫能知也。尹光异姓之卿，擅自废立，后世犹不得而非之，况贵戚之卿乎？纣为无道，贵戚如微子，箕子，比干不忍坐视商之亡而覆宗絶祀反复谏之，不听，易其君之位，孰有非之者，或去或奴，或谏而死，孔子称之曰：商有三仁焉，以仁许之者，疑于大义，犹有所阙也，三仁固仁矣，其如商祚之絶何季札辞国而生乱，孔子因其来聘，贬而书名，所以示法，春秋眀大义，书法甚严，可以监矣，君有大过，贵戚之卿，反复諌而不听，则易其位，此乃为宗庙社稷计，有所不得已也，若进退废立，出羣小阍寺而当国，大臣不与焉，用彼卿哉？是故公子光使专诸弑其君僚，春秋书吴以弑，不称其人而称其国者，归罪于大臣也，其经世之虑深矣，此孟子之言亦得，夫春秋之遗意欤？【朱子曰：隐之云，三仁于大义有阙，此恐未然，盖三仁之事，不期于同，自靖以献，于先王而已，以三仁之心，行孟子之言，孰曰不可？然以其不期同也，故不可以一方论之，况圣人之言仁义，未尝备举言仁，则义在其中矣，今徒见其目之以仁，而不及义，遂以为三子，犹有偏焉，恐失之蔽也，此篇大意已正，只此数句未安】。
疑曰：君子之仕，行其道也，非为礼貌，与饮食也，昔伊尹去汤就桀，岂能迎之以礼哉？孔子栖栖皇皇，周游天下，佛肸召，欲徃公山弗扰召欲徃，彼岂为礼貌？与饮食哉？急于行道也，今孟子之言曰：虽未行，其言也迎之，有礼则就之，礼貌衰则去之，是为礼貌而仕也，又曰：朝不食，夕不食，君曰：吾大者不能行其道，又不能从其言也，使饥饿，于我土地，吾耻之，周之亦可受也，是为饮食而仕也必如是，是不免于鬻，先王之道，以售其身也，古之君子之仕也，殆不如此。
余氏辨曰：孔子之于鲁，卫；始，接之以礼，则仕及不见悦于其君，则去岂可谓不为礼貌而仕欤？为鲁司冦，不用从而祭，燔肉不至，不税冕而行，岂可谓不为饮食而仕欤？孔子进以礼，退以义，得之不得曰有命，孰谓孔子栖栖皇皇，不为礼，貌与饮食哉？孟子曰：迎之有礼，则就礼貌衰，则去，又曰：朝不食，夕不食，周之亦可受者，则是言也，未尝或戾于吾孔子之所行，如曰不为饮食，则当慕夷齐可也，又何仕为圣贤，固不专为饮食，其所以为饮食云者，为礼貌耳，而谓古之君子能辟榖者耶？不顾亷耻而茍容者耶？诵孟子之言而不量其轻重之可否，何说而不可疑，【朱子曰：孟子言所就三，所去三，其上以言之，行不行为去就，此仕之正也，其次以礼貌衰，未衰为去就，又其次至于不得已而受其赐，则岂君子之夲心哉？盖当是时举天下莫能行吾言矣，则有能接我以礼貌，而周我之困穷者岂不善于彼哉！是以君子以为犹可就也。然孟子盖通上下言之，若君子之自处，则在所择矣，孟子于其受赐之节，又尝究言之曰：饥饿不能出门户，则周之亦可受也，明至如免死而已矣，以是而观，则温公可以无疑于孟子矣，而隐之所辨，引孔子事为证，恐未然也，】。
疑曰：所谓性之者，天与之也，身之者亲行之也，假之者，外有之，而内实亡也，尧；舜，汤：武之于仁义也，皆性得而身行之也，五覇则强焉而已，夫仁所以治国家，而服诸侯也，皇帝王覇皆用之，顾其所以殊者，大小髙下逺近多寡之间耳，假者文具，而实不从之谓也，文具而实不从其国家，且不可保，况于覇乎虽乆假而不归，犹非其有也。
余氏辨曰：仁之为道有生者，皆具有性者，同得顾所行如何耳！尧舜之于仁，生而知之，率性而行也。汤，武之于仁，学而知之，体仁而行也，五伯之于仁，困而知之，意谓非仁则不足以治国家，服诸侯，于是假而行之，其实非仁也；而谓皇帝王覇皆用之，顾其所以殊者，大小髙卑逺近多寡之间耳，何所见之异也。孟子之言曰：尧舜性之，汤武身之，五伯假之，假之而不归，乌知其非，有正合，中庸所谓或安而行，或利而行，或勉强而行，及其成功，一也，孟子之意，以勉其君，为仁耳，惜乎！五伯假之而不能乆也【朱子曰：隐之以五伯为困，知勉行者，愚谓此七十子之事，非五伯所及也。假之之情，与勉行固异，而彼于仁义，亦习闻其号云尔，岂真知之者哉？温公云：假者文具，而实不从之谓也，文具而实不从其国家，且不可保，况于覇乎？虽久假而不归，犹非其有也，愚谓当时诸侯之于仁义，文实俱丧，惟五伯能具其文耳，亦彼善于此之谓也。又有大国资强，辅因窃仁义之号以令诸侯，则孰敢不从之也哉？使其有王者作，而以仁义之实施焉，则爝火之光，其息久矣，孟子谓久假不归，乌知其非有，正谓当时之人不能察其假之之情，而遂以为真有之耳，此正温公所惑，而反以病，孟子不亦悮哉！】！
疑曰：虞书称舜之徳曰父顽母嚚，象傲克谐，以孝烝烝乂，不格奸，所贵乎舜者，为其能以孝和谐其亲，使之进，进以善自治而不至于恶也，如是，则舜为子瞽瞍，必不杀人矣，若不能止其未然，使至于杀人，执于有司，乃弃天下，窃之以逃，狂夫且犹不为，而谓舜为之乎？是特委巷之言也，殆非孟子之言也，且瞽瞍既执于皋陶矣。舜乌得而窃之，使负而逃于海濵，皋陶，外虽执之，以正其法，而内实纵之，以予舜是君臣相与为伪，以欺天下也，恶得为舜与皋陶哉？又舜既为天子矣，天下之民戴之如父母，虽欲遵海濵而处民，岂听之哉？是皋陶之执瞽瞍，得法而亡，舜也，所亡益多矣，故曰是特委巷之言，殆非孟子之言也。
余氏辩曰：桃应之，问乃设事耳，非谓已有是事也，桃应之意，盖谓法者天下之大公，舜制法者也，皋陶守法者也，脱或舜之父杀人，则如之何？孟子答之曰：执之者士之职所当然也，舜不敢禁者，不以私恩废天下之公法也，夫有所受云者，正如为将，阃外之权则专之，君命有所不受，士之守法亦然，盖以法者先王之制，与天下公共为之士者，受法于先王，非可为一人而私之，舜既不得私其父，将寘之于法，则失为人子之道，将寘而不问，则废天下之法，宁并弃天下，愿得窃负而逃，处于海濵乐以终其身焉，更忘其为天子之贵也，当时固无是事，彼既设为问目，使孟子不答，则其理不眀孟子之意，谓天下之富，天子之贵，不能易事，父之孝，遂答之以天下，可忘而父，不可暂舍，所以眀父子之道也，其于名教，岂曰小补之哉？【朱子曰：龟山先生尝言：固无是事，此只是论舜心耳，愚谓执之而已矣。非洞见皋陶之心者，不能言也，此一章之义，见圣贤所处，无所不用其极，所谓止于至善者也，隐之之辨，专以父子之道为言，却似实有此事，于义未莹，】。
史剡曰：尧以二女妻舜，百官牛羊事舜于畎畆之中，瞽瞍与象，犹欲杀之，使舜涂廪而纵火，舜以两笠自扞而下，又使舜穿井，而实以土，舜为匿空出，他人井剡曰：顽嚚之人，不入徳义则有之矣，其好利而畏害，则与众不殊也，或者舜未为尧知而瞽瞍，欲杀之，则可矣，尧已知之，四岳举之，妻以二女，养以百官，方且试以百揆而禅天下焉，则瞽瞍岂不欲利其子为天子而尚欲杀之乎？虽欲杀之，亦不可得已。藉使得杀之，瞽瞍与象将随踵而诛，虽甚愚人，必不为也。此特闾父里妪之言，而孟子信之过矣，后世又承以为实，岂不过甚矣哉！【史剡又一篇，疑舜与益无避之之事，辨在后，常语中】。
余氏辨曰：万章问曰：父母使舜完廪捐阶，瞽瞍焚廪，使浚井，出从而揜之，象曰：谟盖都君咸我绩，牛羊父母，仓廪父母，干戈朕琴，朕，弤，朕二嫂使治，朕栖象徃入舜宫，舜在床琴，象曰：欝陶思君尔忸怩，舜曰：惟兹臣庶，汝其与予治，即继曰：不识，舜不知象之将杀已欤？孟子答曰：奚而不知也，象忧亦忧，象喜亦喜，又问曰：然则舜伪喜者欤？答曰：彼以爱兄之道来，故诚信而喜之，奚伪焉？且夫舜未为尧知，瞽瞍与象，杀之可也，尧既知之象，焉得而杀之，温公云：闾父里妪之言固然矣，万章既以为诚有是事，如谓其必无而不答，则兄弟之道，孰与眀之乎？孟子答之云云者，以见圣人之心，不蔵怒不宿怨，唯知有兄弟之爱而已，使天下后世眀兄弟之道者，孟子之功大矣，读孟子者，不求其眀教之意而谓其信之过，是亦不思之甚也！【朱子曰：则兄弟之道，孰与眀之乎以下至终篇，愚欲易之，曰：不如因其所问而告之，亦可以见仁人之于兄弟之心矣，盖仁人之于兄弟，不蔵怒不宿怨，唯知有兄弟之爱而已，今不求孟子之意，而以信之太过，疑之，是以筋骨形容之，不善而弃天下马也，】。
尊孟辩卷下
●钦定四库全书
尊孟辩卷中
（宋）余允文 撰
○李公【泰伯】常语
常语曰：尧传之舜，舜传之禹，禹传之汤，汤传之文武周公，文、武，周公传之孔子，孔子传之孟轲，轲之死不得其传焉，如何？曰：孔子死不得其传矣。彼孟子者，名学孔子，而实偝之者也，焉得传？敢问何谓也？曰：孔子之道，君君臣臣也，孟子之道，人皆可以为君也，天下无王霸言伪，而辩者不杀，诸子得以行其意，孙呉之智，苏，张之诈，孟子之仁义，其原不同，其所以乱天下，一也。
余氏辩曰：大道之传，至吾夫子，然后大成，夫子没百余岁，杨朱，墨翟，各持所见，以惑后学，朱之为我则偏于为义，翟之兼爱，则偏于为仁，圣人之道，自是而晦，孟轲氏出，以仁义之言，解其蔽，斯道复明，不幸六艺之文，厄于秦火，由汉以来，佛老显行，圣道不絶如线，韩愈氏断然号于世曰：轲之死，不得其传，夫道不可斯须离而其在于人心者，固常自若，岂真不传哉！盖以道之大要在乎仁义，自孟子没，未有唱为仁义之说者，此道所以为不传也，谓孟子名学孔子，而实偝之妄矣，又谓孙呉之智，苏，张之诈与孟子之仁义一于乱天下，且仁义之与智诈，不啻氷炭之异，非可槩而论，遂并以仁义为乱，天下所见之谬如是，乌知帝王所传之道哉？【朱子曰：孔子传之孟轲，轲之死，不得其传，此非深知所传者何事？则未易言也，夫孟子之所传者何哉？曰：仁义而已矣，孟子之所谓仁义者，何哉？曰：仁！人心也；义，人路也，曰：恻隠之心，仁之端也，羞恶之心，义之端也，如斯而已矣，然则所谓仁义者，又岂外乎此心哉？尧，舜之所以为尧舜，以其尽此心之体而已。禹汤文，武，周公，孔子传之，以至于孟子，其间相望，或有数百年者，非得口传耳，授宻相付属也，特此心之体，隠乎百姓日用之间，贤者识其大，不贤者识其小而体，其全且尽，则为得其传耳，虽穷天地亘万世，而其心之所同，然若合符节，由是而出，宰制万物，酬酢万变，莫非此心之妙用，而其时措之宜，又不必同也，故尧，舜与贤而禹与子汤放桀，文王事殷，武王杀受，孔子作春秋，以翼衰周，孟子说诸侯，以行王道，皆未尝同也，又何害？其相传之一道，而孟子之所谓仁义者，亦不过使天下之人各得其本心之所同然者耳，李氏以苏，张孙呉班焉，盖不足以窥孟子之藩篱而妄议之也，推此观之，则其所蔽亦不难，辩矣】。
常语曰：孟子曰：五霸者，三王之罪人也，吾以为孟子者，五霸之罪人也，五霸率诸侯事天子，孟子劝诸侯为天子，茍有人性者，必知其逆顺耳矣，孟子当周显王时，其后尚且百牟，而秦并之，呜呼孟子，忍人也，其视周室，如无有也。
余氏辩曰：孟子说列国之君，使之行王政者，欲其去暴虐，行仁义而救民于水火耳，行仁义而得天下，虽伊尹，太公，孔子说，其君亦不过此，彼五霸者，假仁义而行，阳尊周室，而阴欲以兵强天下，孟子不忍斯民，死于斗战，遂以王者仁义之道，诏之使当世之君，不行仁义而得天下，孟子亦恶之矣，岂复劝诸侯，为天子哉？大抵入人之罪，必文致其事，巧为鍜錬，无所不至，谓孟子为忍人入罪也多矣，其知有天诛，鬼责之事乎？【朱子曰：李氏罪，孟子劝诸侯为天子，正为不知，时措之宜，隠之之辩已得之，但少发明时措之意，又所云行仁义而得天下，虽伊尹，太公，孔子说，其君亦不过如此语亦未尽善，若云行仁义而天下归之，乃理势之必然，虽欲辞之而不可得也。又辩中大抵入人之罪以下，疑可删去】。
常语曰：孔子曰：桓公九合诸侯，不以兵车，管仲之力也，如其仁，如其仁，又曰：管仲相桓公，霸诸侯，一匡天下，民到于今受其赐，微管仲，吾其被髪左袵矣，而孟子谓以齐王，犹反手也，功烈如彼其卑，故曰管仲，曾西之所不为，呜呼！是犹见人之鬬者而笑曰：胡不困而杀之，货可得也，虽然，他人之鬬者耳，桓公管仲之于周，救父祖也，而孟子非之奈何？
余氏辩曰：孔子谓管仲如其仁，言仲之似仁而非仁也；又谓微管仲，吾其被髪左袵言仲有攘却夷狄之功也。至谓其小器奢僣，不知礼言，仲之不能图，大致逺也夫奢僣不知礼之人，岂得为人乎？其所以九合诸侯者，假仁而行，以济其不仁耳，宜曾西之所不为也，昔成汤以七十里为小国之诸侯，伊尹相之，以王于天下，齐以千里之国而相管仲，管仲得君之专，行国政之乆功烈如彼，其卑童子且羞称之，况大贤乎！有好功利者必喜，管仲仁者不为也。管仲急于图霸，藉周室以为之资耳，谓桓公管仲之于周，如救父祖，吾弗信之矣，【朱子曰：夫子之于管仲，大其功而小，其器邵康节亦谓五霸者功之首，罪之魁也。知此者，可与论桓公，管仲之事矣，夫子言如其仁者以当时王者不作中国衰，夷狄横诸侯之功，未有如管仲者，故许其有仁者之功，亦彼善于此而已，至于语，学者立心，致道之际，则其规模宏逺自有定论，岂曰若管仲而休耶？曾西之耻而不为，盖亦有说矣，李氏又有救鬬之说，愚以为桓公管仲，救父祖之鬬而私其财，以为子舍之藏者也，故周虽小振，而齐亦寖强矣，夫岂诚心恻怛而救之哉？孟子不与管仲，或以是耳。隠之以为小，其不能相桓公，以王于天下，恐不然。齐桓之时，周徳虽衰，天命未改，革命之事，未可为也，孟子言以齐王犹反手，自谓当年事势，且言已志非为管仲发也，】。
常语曰：或曰：然则汤武不为欤？曰：汤，武不得已也，契相土之时，讵知其有桀哉？后稷公刘古公之时，讵知其有纣哉？夫所以世世种徳以善其身，以及其国家而已。汤，武之生，不幸而遭桀，纣放之，杀之，而莅天下，岂汤武之愿哉？仰畏天，俯畏人，欲遂其为臣而不可得也。由孟子之言，则是汤武修行仁义以取桀纣尔，呜呼！吾乃不知仁义之为簒器也，又仲虺之诰成，汤放桀于南巢，惟有惭徳，曰：予恐来世以台为口实，孔子谓武尽美矣，未尽善也，彼顺天应人，犹臲卼如此，而孟子固求之，其心安乎哉？
余氏辩曰：仁义者，人心之所同好，不仁不义者，人心之所同恶，岂惟人心好恶为然，天心亦如之，汤武为顺天应人之举，放桀伐纣，岂得已哉？孟子闵战国之际，人之道不立，矢口成言，无非仁义而谓孟子以仁义为簒器，斯言一发天下以谈，仁义为讳，则人将遗其亲，后其君而同于禽兽之类矣，言其可不慎乎？汤有惭徳仲虺之诰言之详，孔子虽以武为未尽善，而终宪章之故，彖易之，革曰：汤武革命，顺乎天而应乎人，其论仁政徳教必以三代为称首，曷尝谓汤武不可为欤？惜乎战国之君，以孟子为迂阔，不能求为汤，武三代之治不可复见，此僻儒得以妄生讥议也，【朱子曰：隠之此辩甚精，但所云矢口而言，无非仁义两句说事意不尽，不若云教诸侯行仁义，以救百姓，倒悬之急，因言其效以为茍，能行此，则天下必将归之，至于仁，孚义达而天下之人各得其本心之所同然者，则虽三代之治，何以加此】。
常语曰：三分天下有其二，以服事殷，周之徳，其可谓至徳也已矣，又曰，有君民之大徳，有事君之小心，书序伊尹，既丑有夏，复归于亳，孟子亦曰五就汤，五就桀，伊尹也，夫周显王未闻有恶行特微弱，尔非纣也，而齐，梁不事之非桀也，而孟子不就之，呜呼！孟子之欲为佐命，何其躁也。
余氏辩曰：三分天下有其二，以服事商者，文王亦俟上天之休命尔，使其厯数在躬，天命之人归之，文王虽欲尽臣节，予知其不能焉，此武王所以谓文王诞膺天命，九年而大勲未集也，伊尹乐尧舜之道而耕莘，汤三聘之，乃幡然而改，意其五就云者，是必汤得伊尹而贡之，使之事桀，聘问往来，至于五就也，且王者之迹熄而诗亡，诗亡然后春秋作，则知王者之赏罚不行乎天下，而自列于侯邦也，周之衰微乆矣仲尼生灵王之时，犹不去鲁而事周，至于显王，则又微弱矣，孟子安得去齐而事周乎？今有人焉，父不能主其家，诸子各营别业，不事其父，有以孝悌之道训之，使其子知有孝悌，虽未能事其父，则亦不敢悖逆矣！茍不知出此，乃相其父曰：汝为父之尊，曷不治其子，使事已欤？吾恐诸子悖逆之心，自是而生矣，是无异刘文公与苌宏，欲合诸侯，以城成周，与夫张仪欲挟天子以令天下也，孟子肯为是举乎？借使当时有汤武为之君，孟子为之佐，命兴仁义之化，则天下复见商，周之盛治，而三王可四矣，何其幸耶？夫何孟子不遇其时，不见诸行事，徒托之空言，犹足扶卫圣道，七篇之着与诗书，相为表里，曷谓其躁哉？【朱子曰：李氏谓周显王未闻有恶行，特微弱尔，而孟子不使齐梁事之以是咎，孟子，愚谓周以失道，寖微寖灭，孔子作春秋，虽云尊周，然贬天子以逹王事二百四十二年之间，亦屡书矣，至于显王之时，天下不知有周室，盖人心离而天命改乆矣是时有王者作，亦不待灭周，而后天下定于一也，圣人心与天同而无所适莫，岂其拳拳于己，废之衰周，而使斯人坐蒙，其祸无已哉！皋陶曰：天聪明自我民聦明天明畏自我民明畏，逹于上下，敬哉！有土知此，则知天矣，圣人之心，岂异是耶？隠之只以衰微二字，断周之不可事，正在李氏诋骂中，而所谓以孝悌训之，则子必能事其父，乃谓使诸侯事周也，孟子本无此意，】。
常语曰：大哉孔子之作春秋也，援周室于千仞之壑，使天下昭然知无二王，削呉楚之塟辟，其僣号也，讳贸戎之战，言莫敢敌也。微孔子则春秋不作，微春秋则京师不尊，为人臣子，不当如是哉！呜呼！孟子其亦闻之也哉？首止之会，殊会王世子，尊之也，其盟复举诸侯，尊王世子而不敢与盟也？洮之盟，王人微者也，序乎诸侯之上，贵乎王命也。美哉！齐桓其深知君臣之礼如此，夫使孟子谋之，则桓公俨然在天子之位矣，世子王人为亡虏之不暇，孰与诸侯相先后哉！
余氏辩曰：春秋之时，周室衰微，天王不能自立，以至下堂而见诸侯，当是时，徒拥其虚位，尔孔子歴聘七十二君，未尝说之，使尊周室，及夫公山氏之召乃曰：如有用我者，吾其为东周乎！此圣人之知几也，呜呼！知几，其神矣乎？茍惟说诸侯，使之尊，周诸侯不得自肆，而强者必生变，则是速其灭周也，先见之几，岂陋儒所能知哉？或曰齐，晋，尊周非欤？曰：齐，晋志在覇业，不得不尊周也，孟子距孔子之时，又百有余岁，则周之微弱，可知矣。若管仲之功可为孔子为之矣。孔子不为孟子安得为之乎？孔子作春秋，当一王之法，正天下之名分，使乱臣贼子知所惧，孟子以王者仁义之道，说诸侯，使之知有君臣父子，而杜僣窃，簒弑之祸，正得夫春秋之旨，但学者有所未究尔。又，孟子曰：以力假仁者，霸以徳行仁者王，孟子未尝不欲当时之君尚徳而不尚力，岂复使诸侯俨然在天子之位哉？齐桓之于管仲，学焉而后臣之任贤之专，固无愧于汤武，惜乎桓公无王者之量，管仲无王佐才，徒相与谋，托周室以号天下而成霸者之业，尔为君而内乱，丑恶为臣而亡礼僣奢，何足道哉？首止之，会尊王世子，复举诸侯而不敢与盟，洮之盟序，王人于诸侯之上，以尊王命君臣之礼固尽矣，其志在于图霸，不得不尔，盗亦有道，其是之谓乎！【朱子曰：孔子尊周，孟子不尊周，如冬裘夏葛，饥食渴饮，时措之宜异尔。彼齐桓不得不尊，周亦廹于大义不得不然，夫子笔之于经，以明君臣之义于万世，非专为美桓公也，孔孟易地则皆然，李氏未之思也，隠之以孟子之故，必谓孔子不尊周，又似诸公，以孔子之故，必谓孟子不合，不尊周也，得时措之宜，则并行而不相悖矣，】。
常语曰：或曰：仲尼之徒，无道桓文之事者，吾子何为与之曰：衣裳之会，十有一春秋也，非仲尼修乎？木瓜卫风也，非仲尼删乎正而不谲，鲁语也，非仲尼言乎？仲尼亟言之，其徒虽不道，无歉也，呜呼！霸者岂易与哉！使齐桓能有终，管仲能不侈则文王，太公何恧焉？诗曰：采葑采菲，无以下体，盖圣人之意也。
余氏辩曰：周衰，王者之赏罚不行乎天下，诸侯擅相侵伐，强凌弱，众暴寡，是非善恶，由是不明，人欲肆而天理灭矣，吾夫子忧之，乃因鲁史而修春秋，以代王者之赏罚，是是而非，非善善而恶恶，诛奸谀于既死，发潜徳之幽光，是故春秋成而乱臣贼子惧，观夫二百四十二年之间，书会者，无国无之，惟齐之会，以尊王室为辞，夫子屡书之，攘戎狄而封卫，卫人思之，作木瓜，夫子取之伐楚，责包茅之贡不入，问昭王南征不复，夫子有正而不谲之言，夫子亟言之者，以是时无能尊王室，故进之尔。然以权诈有余，而仁义不足，功止于霸，此夫子之徒，所以无道之也。儗人必于其伦，谓使齐桓能有终，管仲能不侈则文王，太公何恧过矣！【朱子曰：春秋序桓绩，盖所谓彼善于此论语，论桓文之事，犹曰师也过，商也不及，使当时无端木氏之问，则今之说者，必有优劣之分矣，诗録木瓜即春秋序绩之意，亦以善卫人之情也，岂以齐桓之事为尽可法哉？李氏诋孟子而甚，推齐桓尊，管仲至以文王，太公比之反易，颠倒如此，良由不识圣贤所传本心之体，故不知王道之大而易怵于功，利之浅尔】。
常语曰：孟子曰：尽信书，则不如无书，仁人无敌于天下，以至仁伐不仁，而何其血之流杵也？曰：纣一人恶耶？众人恶耶？众皆善，而纣独恶，则纣亡乆矣不待周也，夫为天下逋逃主，萃渊薮，同之者，可遽数耶？纣亡则逋逃者，曷归乎其欲拒周者，又可数耶？血流漂杵，未足多也。或曰，前徒倒戈，攻于后以北，故荀卿曰：杀者皆商人，非周人也，然则商人之不拒周，审矣，曰：如皆北也，焉用攻又曰，甚哉？世人之尚异也，孔子非吾师乎？众言讙讙，千径百道，幸存孔子，吾得以求其是虞，夏，商，周之书，出于孔子，其谁不知孟子一言，人皆畔之，畔之不已，致今人之取孟子以断六经矣，呜呼！信孟子而不信经，是犹信他人而疑父母也。
余氏辩曰：鲁语曰：爼豆之事则尝闻之矣，军旅之事，未之学也。孔子之意可见矣。客有问陶宏景注易，与本草孰先，陶曰：注易误，不至杀人，注本草误则有不得其死者，世以为知言。唐子西尝曰：宏景知本草而未知经注本草误其祸，疾而小注六经误其祸，迟而大，前世儒臣引经误国，其祸至于伏尸百万，流血千里，武成曰：血流漂杵，武王以此自多之辞，当时倒戈攻后，杀伤固多，非止一处，岂至血流漂杵乎？孟子深虑战国之君，以此借口，故曰尽信，书则不如无书，而谓血流漂杵，未足为多，岂示训之意哉？经注之祸，正此类也。反以孟子为畔经，是亦惑矣。谓虞夏商，周之书，出于孔子人，宜取信诗非孔子之删乎？云汉之诗曰：周余黎民，靡有孑遗，信斯言也，是周无遗民也，请以此说为证。
常语曰：或曰：然则舜避尧之子于南河之南，禹避舜之子于阳城，何如？曰：尧不听，舜让舜受终于文祖，舜不听，禹让，禹受命于神宗，或二十有八载，或十有七年，歴数在躬，既决定矣，天下之心，既固结矣，又何避乎？禹舜未相避也。由孟子之言，则古之圣人作伪者也，好名者也，王莽执孺子手，流涕歔欷，何足哂哉！
余氏辩曰：舜受尧之逊，禹受舜之逊，虽歴年乆舜格于文祖，乃在卒，尧丧之后，书曰：月正元日者言，是月，始即正之尔，则禹之即正从可知也。舜，禹服丧毕，退而避之，归其位于子理所宜然，孟子之言，盖非臆说，亦必有所据，舜；禹，大圣人也，岂固欲为天子哉？天与之人与之，有不可得，而辞避者，如以此为伪，则舜让于徳弗嗣，禹拜稽首，固辞，皆以其作伪可乎？【朱子曰：此二叚辩已得之，可无议者矣，】。
常语曰：或曰以徳行仁者王，王不待大汤以七十里，文王以百里何如？曰：皆孟子之过也，大雅曰：瑟彼玉瓉，黄流在中，九命然后锡以玉瓉秬鬯，帝乙之，时王季为西伯，以功得受此赐，周自王季中分天下而治之矣，奚百里而已哉！商颂曰：元王桓拨受小国是逹，受大国是逹，率履不越，遂视既发，相土烈烈，海外有截，帝命不违，至于汤齐，契之时，已受大国，相土承之，入为王官伯以长诸侯，威武烈烈，四海之外，率伏截尔整齐，商自相土，威行乎海外矣，奚七十里而已哉！呜呼！孟子之教人，教人以不知量也哉！
余氏辩曰：孟子曰：汤以七十里，文王以百里，盖言亳丰皆小国也，虽王季相土，常为伯以长诸侯而受封之初，乃七十里，百里尔固未尝辟土地，并吞诸侯之国也，而谓大雅曰：瑟彼玉瓉，黄流在中，九命然后受，此赐王季西伯，中分天下而治矣，奚止于百里，商颂曰：相土烈烈，海外有截，契之时，已受大国，相土承之，入为王官伯以长诸侯威行乎？海内矣，奚止七十里，遂以是为孟子之过，教人以不知量，余所未喻【，朱子曰：瑟彼玉瓉，黄流在中，诗说恐未然，就使如其言，则隠之之辩，已得之矣，】。
常语曰：或曰：父母使舜完廪捐阶，瞽瞍焚廪，使浚井，出从而揜之，象曰：谟盖都君咸我绩，牛羊父母，仓廪父母，干戈朕琴，朕弤朕二嫂，使治朕栖，象往入舜宫，舜在床琴，象曰：欝陶思君尔忸怩，舜曰：惟兹臣庶，汝其予于治，有诸？曰：书云：瞽子，父顽母嚚，象傲克谐，以孝烝烝乂，不格奸，又曰：负罪隠慝，祇载见瞽瞍，夔夔齐栗，瞽瞍亦允若瞽象，未尝欲杀舜也，瞽象欲杀舜，刃之可也，何其完廪？浚井之迂，其亦有所虑矣。象犹能虑，则谓二嫂者，帝女也，夺而妻之，可乎？尧有百官牛羊仓廪以备事，舜于畎亩之中而不能卫其女乎？虽其见夺，又无吏士，无刑以治之乎？舜以父母之不爱号泣于旻天，父母欲杀之，幸而得脱，而遽鼓琴，何其乐也？是皆委巷之说，而孟子之听不聦也【此一叚，辩在温公史剡】。
常语曰：舜诞敷文徳舞干羽于两阶，七旬有苖格，则孟子之讥，武成宜矣哉！曰：以天下征一国，以天子征诸侯，如孟贲，抟童子迟速在我，修文徳以待其来可也。大雅曰：以尔钩援，与尔临冲，以伐崇墉，临冲闲闲，崇墉言言，执讯连连，攸馘安安，文王以诸侯固有讯，有馘武王，以诸侯伐天子，奚不用战哉？牧野诗云：檀车煌煌，驷騵彭彭，维师尚父，时维鹰扬，凉彼武王，是也；【此一叚无辩，大凡著书立言，非诋前贤，有识见未到处，宜与之辩明如前，叚云瞽瞍，象欲杀舜，刃之可也，何其完廪？浚井之迃，此可为训耶？又谓武王以诸侯伐天子，奚不用战，其言之不祥，如是，何足辩之哉？】！
常语曰：或曰：孟子之言，诸侯实不听之也，谓迂阔者乎？曰：迂阔有之矣，亦足惮也，孟子谓诸侯能以取天下矣，位卿大夫岂不能取一国哉？为其君不亦难乎？然滕文公尝行，孟子之道矣，故许行陈，相目之曰：仁政曰圣人，其后寂寂不闻滕侯之得天下也，孟子之言，固无验也。
余氏辩曰：滕文公常行孟子之道矣，既而许子为神农之言告文公，文公与之处，孟子盖尝辟之，以从许子之道，是相率而为伪，恶能治国家，则知文公行，孟子之道不克终矣。当是时，许行称之曰：仁政曰：圣人亦不可谓行，孟子之言无验，其后不闻滕侯之得天下，夫天下大物也，岂可必得哉！然滕侯亦未尝礼，孟子使为辅相，而授以国政，此不足为，孟子疵【，朱子曰：辩已得之】。
常语曰：孔子与宾牟贾言，大武曰：声滛及商，何也？对曰：非武音也，有司失其传也，若非有司失其传，则武王之志荒矣，武王之志，犹不贪商，而孟子曰：文王望道而未之见，谓商之禄未尽也，病其有贤臣也，文王贪商如此，其甚则事君之小心，安在哉？岂孔子之妄言哉！孔子不妄，孟子之诬，文王也。
余氏辩曰：孟子曰：文王视民如伤，望道而未之见，盖言文王之仁，望治道而未之见尔，赵岐释之曰：殷禄未尽，尚有贤臣，道未得至，故望而不致诛于纣，此岐之失也，读孟子而识其意，正岐之失可也，而乃用岐之说，攻孟子谓孟子诬文王之贪商，岂理也哉？欲加人以罪，援引他事以实之，其不仁甚矣，【朱子曰：望道而末之见而与如古人多通用此句，与上文视民，如伤为对，孟子之意，曰：文王保民之至而视之，犹如伤体，道之极而望之，犹如未之见，其纯亦不已，如是，愚意谓然，不审隠之以为如何？】？
常语曰：或曰：孟子之心以天下，积乱乆矣诸侯皆欲自雄，茍说之，以臣事周，孰能喜也？故揭仁义之竿，而汤，武为之饵，幸其速售，以拯斯民而已矣，曰：孟子不肯枉尺直寻，谓以顺为正者，妾妇之道，其肯屑就之如此乎？夫仁义，又岂速售之物也，子哙不得与人燕，子之不得受燕于子哙，固知有周室矣，天之所废，必若桀，纣周室，其为桀，纣乎盛之有衰，若循环，然圣王之后，不能无昏乱，尚赖臣子扶救之尔，天下之地方百里者有几家，家可以行仁义，人人可以为汤，武则六尺之孤，可托者谁乎？孟子自以为好仁，吾知其不仁甚矣。
余氏辩曰：汤居亳，小国也，伊尹相汤，使之伐夏救民，桀虽无道，天子也，君也，汤虽有道，诸侯也，臣也，伊尹何不说汤率诸侯而朝夏乎？行李往来，至于五就，观时察变，盖已熟矣，不得已而为伐夏之举，致汤于王道，固非盛徳之事，后世莫有非之者，以能躬行仁义，顺天应人故也。自非伊尹之圣，安能任其责哉！文王在丰，亦小国也，文王之于纣，与汤之于桀，事体均也，其所以异者，时焉而已，观其得太公而师事之，伐崇遏莒，戡黎，虽曰三分，天下有其二，以服事殷，亦以歴数未归，得以尽其臣节，至武王则赫然有翦商之志，又况商纣罪恶，贯盈又过于桀，而此十乱之贤，为之辅相，虽欲率诸侯遵文，考之道而事纣，莫可得矣。此所以兴牧野之师，而建王业也，孟子之于列国，说之以行仁政者，不过言治岐之事而已，说之使为汤武者，不过以徳行仁而已，说之以行王道者不过乎？使民养生丧死，无憾而已，未尝说之，使伐某国，诛某人，开疆拓土，大统天下，而为王也，若孟子者，真圣人之徒欤？识通变之道，达时措之宜，不肯枉尺直寻，奈何时君咸谓之迂阔，于事终莫能听纳，其说仁义之道，不获见于施设，以济斯民，所以不免，后世纷纷之议，呜呼！说其君，使为汤，武以为不仁，乃以桓公管仲为仁，乖谬如是，安得有道之士，与之正曲直哉？【朱子曰：辩已得之，但李氏所云，家家可以行王道，人人可以为汤，武则六尺之孤，可托者谁乎？此三句当略与之辩，愚谓王道即尧，舜；禹，汤：文，武，周公，孔孟相传之道，由周公而上，上而为君，由孔子而下，下而为臣，固家家可以得而行矣，汤武适遭桀纣，故不幸而有征伐之事，若生荛，舜之时，则岂将左洞庭，右彭蠡而悍，然有不服之心耶？其在九官，羣后之列，济济而和可知矣。如此，则人人为汤，武又何不可之有】。
常语曰：孟子曰：纣之去武丁未乆也其故家遗俗，流风善政，犹有存者，又有微子，微仲，王子比干箕子，胶鬲，皆贤人也，相与辅相之故乆而后失之也，尺地莫非其有也，一民莫非其臣也，然而文王犹方百里，起是以难也。齐人有言曰：虽有智慧，不如乗势虽有镃基，不如待时，今时则易然也，今之学者曰：自天子至于庶人，皆得以行王道，孟子说诸侯行王道，非取王位也，应之曰：行其道而已乎？则何必纣之失也，何忧乎善政之存，何畏乎贤人之辅，尺地一民，皆纣之有何害？诸侯之行王道哉？齐宣王问曰：人皆谓我毁明堂，毁诸已乎？孟子对曰：夫明堂者，王者之堂也，王欲行王政，则勿毁之矣！行王政而居明堂，非取王位而何也？君亲无将不容，纎芥于其间，而学者纷纷，强为之辞，过矣。
余氏辩曰：不谈王道，樵夫犹能笑之，孰谓学而为士，反不知王道乎？谓之王道者，即仁义也，君行王道者，以仁义而安天下也。君行霸道者，以诈力而服天下也，孟子说其君以仁义，不犹愈于说其君尚诈力欤？且天下不可以诈力，得也尚矣，得民心，斯得天下，假仁义而行民心，且不可得，况能王天下乎？仁义之道，万世之所常行，天下之所共由，民生之所，日用也，今乃谓自天子至于庶人，皆得以行，王道为非，果何理耶？观其应学者之言皆増损其词而非议孟子，君子无取焉，子贡欲去告朔之饩羊，孔子曰：尔爱其羊，我爱其礼，鲁自文公废告朔之礼，祭而孔子不去其羊者，欲使后世见其羊犹能识其礼，羊亡，礼亦亡矣。孟子欲勿毁明堂，其意亦犹是也。明堂在泰山之下，周天子廵狩，诸侯之所适在齐地，非齐之建立也，存之不为僣，亦可以见王政之大端，如以诸侯不用而毁之，则后世之君不惟不知王政，将谓后世不可复行矣。此孟子所以劝齐勿毁之也，而谓孟子劝齐宣居明堂，取王位，抑何烛理不明而厚诬，孟子欤？【朱子曰：李氏此叚之意，不谓天子，庶人不可并行王道，但谓孟子所论文王与纣之事为不然，尔当辩之曰：孟子之时，有信行王道者，必有天下，其势与文王不同，非谓文王计，欲取纣而不能也，人人可以行，王道已辩于前，但孟子时行王道者，必有天下，其时措之不同，又不可执一，而论隠之之辩，似未中李氏之失也，】。
常语曰：学者又谓孟子权以诱诸侯，使进于仁义，仁义达，则尊君亲亲，周室自复矣，应之曰：言仁义而不言，王道彼说之，而行仁义，固知尊周矣，言仁义，可以王彼说之，则假仁义以圗王，唯恐行之之晚也？尚何周室之顾哉？呜呼！今之学者，雷同甚矣，是孟子而非六经，乐王道而忘天子，吾以为天下无孟子可也，不可无六经，无王道可也，不可无天子，故作常语以正君臣之义，以明孔子之道，以防乱患于后世，尔人知之，非我利人，不知非我害，悼学者之迷惑，聊复有言。
余氏辩曰：泰伯曰：天下无孟子可也，不可无六经，无王道可也，不可无天子。噫！是果泰伯之说耶？使其说行害理，伤教也大矣，余请易之，曰：无六经则不可，而孟子尤不可无，无天子则不可，而王道尤不可无，尝试言之。易，诗，书，礼：乐，春秋之六经，所以载帝王之道，为致治之成法，固不可无也，孟子则辟杨墨，讵诐行放滛辞，使邪说者不得作，然后异端以息正道以明，尧、舜，禹，汤：文，武，周，孔之业不坠，此孟子所以为尤不可无也，经曰：天子作民父母，以为天下王，史曰：天子建中和之极，其可无之乎？夫所谓王道者，天子之所行，六经之所载，孟子之所说者是也。孰谓其可无哉！无王道，则三纲沦九法，斁人伦废，而天理灭矣，世之学者稍有识见，不为此言，岂好事者假设滛辞，托贤者之名，以行于世乎？学者宜谨思之，【朱子曰：李氏难学者，谓孟子以权诱诸侯之说，孟子本无此意，是李氏设问之过当畧明辩之天下，可无孟子不可无六经可无，王道不可无，天子隠之之辩，已得之愚，又谓有孟子而后六经之用，明有王道，而后天子之位，定有六经而无孟子，则杨墨之仁义，所以流也，有天子而无王道，则桀纣之残贼，所以祸也，故尝譬之六经，如千斛之舟，而孟子如运舟之人，天子犹长民之吏，而王道犹吏师之法，今曰六经，可以无孟子，天子可以无王道，则是舟无人吏无法，将焉用之矣！李氏自以为悼，学者之迷惑而为是言，曾不知己之迷惑也，亦甚哉】。
尊孟辩卷中
●钦定四库全书
尊孟辨卷下
（宋）余允文 撰
○郑氏【叔友】艺圃折衷
折衷，曰孟轲，非贤人，仲尼之徒，无道桓文之事者，闻诛一夫纣矣，未闻弑君三宿，出昼于予心，犹以为速，沈同问燕可伐欤？吾应之曰：可此孟子之罪也。
余氏辨曰：周衰之末，战国纵横，用兵争强，以相侵夺，当世处士，务先权谋，以为上贤，先王大道，陵迟隳废，异端并起，若杨朱，墨翟放荡之言以干时惑众者非一，此赵岐之说也，天下岂复有王道哉？岂复知有仁义哉？幸而有唱，为仁义之说者，犹足以使乱臣贼子，逡廵畏缩，不敢自肆，而况孟子治儒术，承三圣以仁义之道，说于诸侯，思济斯民，不幸而其说不行，而商周之盛，治不可复见，其与假仁而行，急于功利者有间矣，可谓非贤人乎？又举数条以为：孟子之罪，余于温公疑孟，李公常语辨之矣，诛一夫纣，即泰誓所谓独夫纣也，三宿出昼，即孔子去鲁之意也，如之何以为？孟子之罪乎？【朱子曰：仲尼之徒，无道桓文之事者，闻诛一夫纣矣，沈同问燕可伐，此三事已辨于疑孟，常语中矣，惟出昼一事，当于第九叚辨之，此叚辨孟轲，非贤人之句，亦湏引孟子所传之说，今只以赵岐题辞为据，恐未足以折谈者之锋也，】。
折衷曰：春秋书王存周也，孔子曰：如有用我者，吾其为东周乎！此仲尼之本心也，孟轲非周民乎？履周之地，食周之粟，常有无周之心，学仲尼而叛之者也周徳之不竞亦已甚矣，然其虗位犹拱而存也，使当时有能倡威文之举，则文武成，康之业，庸可庻几乎为轲者，徒以口舌求合，自媒利禄，盍亦使务是而已乎？柰何今日说梁恵眀日说齐宣说梁襄说，滕文皆啖之，使之为汤，武之为此，轲之贼心也，譬父病亟，虽使商臣为子，未有不望其生者，如之何其直寘诸不救之地哉？轲忍人也，辨士也。仪，秦之雄也，其资薄其性慧，其行轻，其说如流，其应如响，岂君子长者之言哉！其自免于蘓，张范蔡申韩，李斯之党者，挟仲尼以欺天下也，使数子者，皆咈其素矫其习，窃仁义两字以借口，是亦孟轲而已矣，要之，战国纵横，捭阖之士，皆发冡之人，而轲能以诗，礼也，是故孟轲诵仁义，犹老録公之诵法也，老録公诵法，卖法者也，轲诵仁义，卖仁义者也，安得为仲尼之徒欤？嗟乎！孔子生而周尊，孟轲生而周絶何世人一视孔孟之心，记曰：儗人必于其伦，宁从汉儒？曰：孔，墨。
余氏辨曰：父子主乎亲，君臣主乎？义不可以一概论，先儒谓宗子有君道，试摭其说，古者诸侯之子弟，异姓之卿大夫立嫡子为大宗，族人宗之有人焉，宗其继别子之所自出，则立为大宗，百世不迁，也不幸大宗者，恣为骄侈，荒耽酒色，横逆残暴，子弟不能堪，諌诤之不听，益又甚焉，夫欲说其族者，将使之率子弟事之助，其为恶欤？将使之躬行孝弟，收合其亲属欤？至于众族之归，已而易其大宗于义，茍可为亦不得辞，此伊尹之相汤，吕望之相武，而其用心正有类此，自平王迁东周徳不竞为天子者，虽无骄侈，残暴之事，然不能振皇纲，但拥虚位而已，孔子歴聘七十二君，未尝一言说其君，率诸侯而尊周以力，假仁为覇者事，孔子不肯为也，而所以作春秋者为天下之无主也，不然，何以降？黍离于国，风乎其所以降，雅为风者，亦其自取也，孔子岂有心哉？孔子曰：如有用我者，吾其为东周乎乎疑词，其不为东周也，眀矣公山弗扰召孔子，孔子欲徃遂言如有用，我不为东周，则说之以西周之王道也必矣。又尝有其或继周者之语，孔子岂能必其周之祚不移乎？逮战国时，周室衰微，抑又甚矣，孟子则学孔子者也，讵肯效？管仲假仁而图覇哉？又况当时之君争地争城，侵夺簒弑，不复知有君父矣，其视仁义为何等事耶？天下之民死于战鬬，死于赋敛，死于徭役，不知其几，孟子说梁恵齐宣，梁襄滕文，使之为汤，武行仁义，其心在于救民尔，未尝说之，以富国强兵，用征伐而取天下也，乃谓孟子叛，仲尼之道，有无周之心，妄矣，又谓孟子为卖仁义而有贼心，不犹愈于不知仁义而非之乎？墨氏兼爱，不知有父，乃欲从汉儒，曰：孔，墨；误，后之学者，必此之言，夫【朱子曰：此与李氏常语所以谤孟子者，大指略同，前之辨详矣，辨云：父子主亲，君臣主义，不可一槩论甚当，但喻宗子事云，恣为骄侈，以下数句不类，周衰事体，当微改之，乃为尽善，郑引孔子言，吾其为东周乎！为字当作去声读，先儒有作平声，读者隐之之说是也，但谓欲说弗扰，以王道则非孔子之心也，降黍离作春秋，不知果有继周之意否？此一节，更望见教也，郑以孔，孟并称为不伦，而欲以墨配孔，则益非其伦也，大抵未知孟子所传者何事？故其论诡僻，颠倒如此也，】。
折衷，曰吉人，唯知为善而已，未尝望其报也，为善而望其报，是今世委巷，溺浮图者之处心也，孟子劝滕文公曰：茍为善，后世子孙必有王者矣，是心何心哉？武王伐纣而利之，非太王王季，文王之本心也，孔子谓泰伯三以天下让亦曰：周之有天下，泰伯不袭封也，其逊国也，祗其所以为天下也欤？夫泰伯虽知季歴之贤可以继绪，保邦，而吾不若也。如使泰伯包藏祸，商之心也，夫何至徳之足云。
余氏辨曰：善者福之，滛者祸之，天之道也，吉人为善，固不望报，而天必报之以福，可以天道难信，而不足信欤？孟子劝滕文公为善，谓后世子孙必有王者，非但告之以周家之事，是亦以天道告之也，使周不积徳行仁则子孙未必蕃衍，虽欲伐纣而利之，不可得矣，况能卜世三十，卜年八百于公治狱，多阴徳犹能逆知其子孙必有兴者，当战国之际，人伦弃而天理灭，不知为善之利，今以孟子之言为非，则将何以劝其君耶？乃谓周之有天下，由泰伯之不袭封也，使人人逊国，如泰伯无季歴之贤以继之，则覆宗絶祀矣，季札之事，可不监诸【，朱子曰：孟子言，若夫成功，则天也，君如彼何哉？强为善而已矣，初无望报之心也。茍为善，后世子孙必有王者矣，乃为太王避狄而言，易大传曰：积善之家，必有余庆，书曰：作善降之百祥，亦岂望报乎】。
折衷，曰：孟子谓沈同曰：子哙不得与人燕，子之不得受燕于子哙，有士于此，而子悦之，不告于王，而私与之，吾子之禄爵，夫士也，亦无王命而私受之于子，则可乎？大夫爵禄，制于诸侯，是诚，古之道也，孟轲既敎齐，梁，滕之君，使自为汤武，则是诸侯未尝受命于天子也，沈同不敢以爵禄私人，齐制之也，子哙不敢以燕私人，将复谁制之哉？何孟轲独能约燕于王制而不能约，齐；梁，滕于古道也。
余氏辨曰：孟子告沈同，曰：子哙不得与人燕，子之不得受燕于子哙，有士于此，而子悦之，不告于王，而私与之，吾子之禄爵，夫士也，亦无王命而私受之于子，则可乎者，是约燕于王制也，其意曷尝不存周哉？劝齐梁滕之为汤武者，正欲其行仁义而知有王制云尔，岂可谓夏商在上，而汤，武不得，行仁义欤？汤武行仁义，无一言及之，唯罪汤武之征伐，掩善扬恶，岂得为公论，亦可谓处变事而不知其权者也，劝其君行仁义，以为不道者，余知之矣，彼非以仁义为不美也，但急于近功，谓仁义为迂阔，不切时务，不若进，富国强兵之术也，若其诚然，商鞅之徒为之，孟子不为也，【朱子曰：诸侯受国于天子，故子哙之让为无王，天子受命于天，故文王受命作周，不受于纣而无罪，辨谓郑氏以仁义为迂阔，则未然苐恐，若商鞅之谈，帝道尔】。
折衷曰：今之诸侯，取于民虽不义，不可谓御人于国门之外，取非其有，贼义也，取充其类尽义也，是轻重之等也，是孟轲原情以处罪也，至未能什一，去关市之征，复与攘鸡同科，何任情出入，而前后自戾也如此。
余氏辨曰：孟子谓今之诸侯，赋敛于民，不由其道而与御人而夺之货，何异取非其有为盗取充，其类为义之尽，犹未为盗，是轻重之等是诚，孟子能原情以处罪也，至于戴盈之问，未能什一，去关市之征，请轻之，以待来年，孟子设攘鸡之喻以答之，而曰：如知其不义，斯速已矣，何待来年者，意谓戴盈之徒，知其非而不能速改矣！以此讥之，岂得谓任情出入，前后自戾欤？郑氏专以偏见曲说，而非诋孟子学无师承，其蔽也，如此卒为名，敎之罪人也，惜哉！【朱子曰：辨得之矣，】。
折衷曰：析直薪者不费，斧讼直理者不费，词鲁论二十篇，如圣君咨俞如严父，敎戒荘而亲简而当焉，孟子以游辞曲说，簧鼓天下，其答陈代，告子万章，公孙丑之问皆困而遁，遁而支离，想当时酬酢之际，必沮气赧颜，无所不至，所谓浩然者安在哉？近世欧阳永叔王介甫蘓子瞻之徒，僻好其书，呜呼！斯文衰矣。
余氏辨曰：析直薪者不费，斧讼直理者，不费辞为是说者，正俗所谓不哭之孩，孰不能抱，是知常而不知变者也，战国之时，处士横议，异端并起，闻孟子谈仁义，其不骇，且疑者几希，陈代告子万章，公孙丑之徒见识不及，孔门弟子远甚，酬答之际，安得不谆复告之理，茍眀矣，何患乎辞之费，乃谓欧阳永叔王介甫蘓子瞻僻好，孟子之书，为斯文之衰，识见之优劣可知矣。【朱子曰：疑欧阳氏王氏蘓氏未得为真，知孟子者，亦堕其所见之浅深志焉，而乐道之尔，余隐之之辨，已得之矣，】。
折衷曰：悟云迷失也，安云病人也，治云乱世也，喜之之辞也，无忧无惧，喜孰云乎哉？孟子曰：覇者之民，驩虞如也，王者之民皥皥如也，愚曰：王者之民，驩虞如也，帝者之民，皥皥如也，齐晋驱民于锋镝，汤武拯民于涂炭，唐；虞，措俗于恬愉，是故商周之书，若有矜喜色，虞书二典，如平居对语，庆贺之容不形焉。
余氏辨曰：孟子劝齐梁滕之君为汤，武乃痛诋之，谓孟子卖仁义，纳君于不道而欲易，孟子之言曰：王者之民，驩虞如也，帝者之民，皥皥如也，又云：齐晋驱民于锋镝，汤武拯民于涂炭，抑何前后之言自相戾欤？己不能事父兄，而责人以孝悌之道有未至，亦其蔽也，寐而狂言，祗足以骇童稚，及长者闻之，付一笑尔，【朱子曰：此辨甚善，但已不能事父兄，以下文意隐晦，似未条畅，愚谓学者当先识圣人相传，大体同处，然后究其所至之浅深，则不出乎大防而义理精矣，帝王无二道，而民之蒙化不能无浅深，使孟子言之，固当有辨，但郑谓王者之民，驩虞如也，则是未识王者，气象彼语，尧舜亦徒好高尔，非真知尧舜者也，】。
折衷曰：孙子十三篇，不惟武人之根本，文士亦当尽心焉，其词约而缛，易而深畅而可用，论语易大传之流，孟荀扬著书，皆不及也。以正合以竒胜非善也，正变为竒竒变为正，非善之善也，即竒为正，即正为竒善之善也。
余氏辨曰：昔吾夫子对卫灵公以军旅之事未之学，答孔文子以甲兵之事，未之闻，及观夹谷之会，则以兵加莱人而齐侯惧，费人之乱，则命将士以伐之，而费人北，尝曰：我战则克，而冉有，亦曰圣人，文武并用，孔子岂有真未学未闻哉？特以军旅甲兵之事，非所以为训也。乃谓孙子十三篇，不惟武人根本文士，所当尽心其词，可用论语，易大传之流，孟荀扬著书，皆不及是启，人君穷兵，黩武之心，庸非过欤？叛吾夫子已甚矣，何立言之不审也，【朱子曰：此叚本不必辨，但斯人薄三王，罪孟子而尊尧舜似矣，乃取孙武之书，厕之易，论语之列，何其驳之甚欤？愚前所谓郑氏未能真知尧，舜而好为太髙之论以骇世，若商鞅之谈帝道，于是信矣！】。
折衷曰：京师坐鬻者愚逺方之人直百，必索千酬之，当其直则售，意其知价也，知价不可复愚酬之过，其直则不售，意其不知价也，不知价，则唯吾之愚必极其所索而后售，孟轲抱纵横之具，饰以仁义，行鬻于齐，齐王酬之以客卿，且曰：我欲中国而授孟子室，养弟子以万锺，轲意齐王，不知价者，遂愚齐王求极所索而后售，齐王徐而思轲之言曰：王如用予，则齐王犹反掌开辟以来，无是理，是必索髙价者悔而不酬，轲亦觉齐王之稍觉也，卷而不售，抱之他适，徐而自思曰：齐王之酬，我其直矣，矫然不售，行将安鬻？迟迟，吾行三宿出昼，冀齐王呼已而还，直是又市井贩妇，行鬻鱼盐，果菜之态，京师坐鬻犹有体，小儿方啼，而怒进以饭，推而不就，俟其怒，歇而饥也，睨然望人进之也，轲之去齐，留齐儿态也夫！
余氏辨曰：子贡曰：有美玉于斯，韫椟而藏诸求善价而沽诸子曰：沽之哉？沽之哉！我待价者也，吾夫子大，圣人也，犹待价而沽，况孟子乎？孟子抱仁义之道，较其美，非止荆玉之比也。急于求售，而献非其人，未免刖足尔，孰若珍其货而后市乎？孟子三宿，出，齐乃孔子去鲁之意，万一齐王省悟，听纳其说，举安天下之民，而其价岂止十五城之重哉！乃谓孟子索直于齐如市，贩妇儿之态，不若京师，坐鬻者犹有体，其言过矣，【朱子曰：诋孟子未有若此言之，丑者虽欲自絶而于日月，何伤乎？有不必辨，已然缺与之辨，则亦有说矣，孟子之称，孔子曰：可以仕则仕，可以止则止，可以乆则久可以速则速，而孔子之自言曰：无可无不可，又曰：我待价者也，今以夫子之事观之，则斯言皆非虗语矣，孟子学孔子而得其传焉，其去齐之果，而出昼之迟，皆天理之自然，而未尝有毫髪私心也，非知其所传者何事？则何足以语是哉？】：
折衷曰：韩愈欲无释，老，孟子欲无杨墨，甚哉！未之思也，天不唯庆云瑞雪，景风时雨，而霜雹降焉，地不唯五谷桑麻而荑稗，钩吻生焉，山林河海，不唯龟龙，麟鳯而鸱枭，豺狼蛟鼍出焉，古今岂有无小人之国哉？作易者，其知道乎！
余氏辨曰：孟子欲无杨墨，韩子欲无释老，一则为义之偏其过，至于无君，一则为仁之偏，其过，至于无父，先王大道，由是榛塞，孟子辞而辟之，然后廓如也，释氏生西竺，汉明帝始求事之，老氏生周末，西汉窦后始好尚之，自晋梁以及于唐，其敎显行，韩公力排斥之，然后大道，得不泯絶有识之士，谓洪水之害，害于人身，邪说之害，害于人心，身之害为易见，尚可避者，心之害为难知，溺其说者，形存而生亡矣，自非知识髙明孰知其害而务去乎？韩公谓孟子距杨墨，而其功不在禹下，唐之史，臣谓韩公排释，老，而其功与孟子齐而力倍之，讵不信夫！且夫唐，虞，三代之盛时，未尝有所谓释；老，杨墨者，茍欲其无亦不为过，而谓地不唯五谷桑麻而荑稗，钩吻生焉，世岂有种五谷桑麻而不去，荑稗，钩吻者欤？若孟子者，正务去荑稗，钩吻之害，而欲五谷桑麻之有成也。今乃立异论以攻之，是诚何心哉？予惧，圣道之不眀，故不得不与之辨，或曰，二三君子近世最为知名者，后学多宗，其议论孟子之书，讲之熟矣，非之诋之，不徒为是纷纷也，理有窒碍，可得而隐乎？子辨则辨矣，其如招咎，何答之曰：予贫且贱，固知其不免也，然吾夫子之道得，孟氏而益尊，使其可非可诋，则吾夫子之道，何能而益尊欤？世之学者，贵耳贱目，厌常好怪徃徃喜其立论之异，诚以孟子为不足学，羞称王道耻言，仁义叛道，乱伦沦胥，为禽兽之归矣，予为此忧不得已而与之辨，务眀仁义而已矣，是我咎我，遑恤乎哉？遑恤乎哉？【朱子曰：知尧舜孔孟所传之正，然后知异端之为害也。深而息邪？距诐之功大矣，彼曰：景风时雨，与戾气旱蝗，均出于天，五谷桑麻与荑稗，钩吻均出于地，此固然矣，人生其间，混然中处，尽其爕理之功，则有景风时雨，而无戾气，旱蝗，有五谷桑麻，而无荑稗，钩吻，此人所以参天地，赞化育，而天地所以待人而为三才也，孟子之辟异端，其志亦若此而已，圣人作易以立人极其义，以君子为主，故为君子谋而不为小人，谋观泰否，剥复名卦之意，可见矣。而曰古今岂有无小人之国哉？呜呼！作易者，其知道乎！其不知易者，甚哉】。
尊孟辨卷下
●尊孟续辨原序
余作尊孟辨出，以示诸友，或曰：温公之疑辨焉可也？李郑之说不根，奚足辨哉？余曰：子以李郑二子名，位勲业之卑欤？何为不足辨，彼亦文士也，今欲明大道示至公，茍于贵贱，尊卑有所汰择，是亦徇时态之所为，其心已不公矣，道胡为而明，又况常语折衷之，文盛行于世，陈次公且谓，刘歆以诗，书，助王莾荀文若，说曹孟徳以王伯乃孟子一体，以常语有大功于名教，傅说亦谓孟子教诸侯叛，天子为非孔子之志，尽信书不如无书之说，为今之害，以常语不作，孰为究明？如温公之疑，曽无称述之者，岂可谓此可辨而彼不足辨哉！或又曰，近世如何深之删？孟晁说之诋孟刘原父道原，张俞軰皆非议，孟子，然皆不取信后学，兹固不足辨，如后汉王充着论衡而有刺孟篇，近世苏公轼作论语说而与孟子辨者，学者诵习其书，以媒进取者，总总也，可无辨乎？余曰：诺，遂取王之刺者，十苏之辨者，八并辨之，以为尊孟续辨，虽然，孟子之书如日星，丽天有目者，皆知尊之，岂待余之辨，而后尊耶？曰：尊孟云者，余自谓也有见闻与余同者，当共尊之矣，干道八年夏六月甲寅，寓东阳，毋自欺斋书。
●钦定四库全书
尊孟续辨卷上
（宋）余允文 撰
○王充刺孟【后汉王充着论衡有刺孟篇】
孟子见梁恵王，王曰：叟不逺千里而来，将何以利吾国乎？孟子曰：仁义而已，何必曰利？夫利有二，有货财之利，有安吉之利恵，王曰：何以利吾国，何以知不欲安吉之利，而孟子径难以货财之利也，易曰：利见大人，利渉大川，干，元亨利贞，尚书曰：黎民亦尚有利哉？皆安吉之利也，行仁义，得安吉之利，孟子不且语，问：恵王何谓利吾国，恵王言货财之利，乃可答，若设令恵王之问，未知何趣，孟子径答以货财之利，如恵王实问货财，孟子无以验效也，如问安吉之利，而孟子答以货财之利，失对上之指，违道理之实也。
余氏辨曰：战国之君所尚者权谋，所利者争，地争城而已，岂知所谓仁义哉？孟子逆知其意，告之以仁义之利，未见其违理也，使恵王知安吉之利，以孟子难以货财为非是，则何以亦曰仁义而已矣，何必曰利？自无具眼，见理不眀求前哲之言而刺之，多见其不知量也。
锺使诸大夫国人皆有所矜式，子盍为我言之，时子因陈子而以告孟子，孟子曰：夫时子恶知其不可也，如使予欲富，辞十万而受万，是为欲富乎？夫孟子辞十万，失谦让之理也，夫富贵者，人之所欲也，不以其道得之，不居也，故君子之于爵禄也，有所辞有所不辞，岂以己不贪富贵之故，而以距当受之赐乎！
余氏辨曰：孟子之仕，欲行道也，非为爵禄而仕也，如充之言，既有得富贵之道，当受其赐，不计其道之行与否，岂孟子之志哉！抑不知辞十万，如何是失，谦逊之理。
陈臻问曰：前日于齐王馈兼金一百镒，而不受于宋，馈七十镒而受，于薛馈五十镒而受，前日之不受是，则今日之受非也；今日之受是，则前日之不受非也；夫子必居一于此矣，孟子曰：皆是也。当在宋也，予将有逺行行者必以赆，辞曰：归赆，予何为不受？当在薛也，予有戒心，辞曰闻戒，故为兵戒，归之备乎？【案此句文义未明，然论衡原本亦同余氏，盖因其旧文，】予何为不受？若于齐，则未有处也，无处而馈之，是货之也，焉有君子而可以货取乎？夫金馈，或受或不受，皆有故，非受之时己，贪当不受之时，己不贪也，金有受不受之义，而室亦宜有受，不受之理，今不曰己无功，若己致仕，受室非理，而曰己不贪富，引前辞十万以况后，万前当受十万之多，安得辞之彭，更问曰：后车数十乗从者数百人，以传食于诸侯，不亦泰乎？孟子曰：非其道，则一箪食而不可受于人，如其道，则舜受尧之天下，不以为泰，受尧天下，孰与十万，舜不辞天下者，是其道也，今不曰受十万非其道，而曰己不贪冨贵，失谦让也，安可以为戒乎！
余氏辨曰：孟子于受金，不受金之际，皆合义充，以贪不贪为说，谬也。妄也。
沈同以其私问曰：燕可伐与？孟子曰：可，子哙不得与人燕，子之不得受燕于子哙，有士如此，而子悦之，不告于王，而私与之，吾子之爵禄，夫士也，亦无王命而私受之于子，则可乎？何以异于是，齐人伐燕，或问曰：劝齐伐燕，有诸？曰：未也，沈同曰：燕可伐与？吾应之曰：可，彼然而伐之，如曰：孰可以伐之？则应之曰：为天吏则可以伐之？今有杀人者，或问之曰：人可杀与？则将应之曰：可，彼如曰：孰可以杀之？则应之曰：为士师，则可以杀之？今以燕伐燕，何为劝之也，夫或问孟子劝王伐燕，不诚是乎？沈同问燕可伐与？此挟私意欲自伐之也，知其意慊于是宜曰：燕虽可伐，须为天吏，乃可以伐之？沈同意絶则无伐燕之计矣。不知有此私意而径应之，不省其语，是不知言也，公孙丑问曰：敢问夫子恶乎长？孟子曰：我知言，又问：何谓知言？曰：诐辞知其所蔽，滛辞知其所陷，邪辞知其所离，遁辞知其所穷。生于其心，害于其政，发于其政，害于其事，虽圣人复起，必从吾言矣，孟子知言者也，又知言之所起之祸，其极所致之福，见彼之问，则知其措辞所欲之矣，知其所之，则知其极所当害矣。
余氏辨曰：此叚已于温公之疑辨之矣，此刺全无意义。
孟子有云：民举安，王庶几改诸予日望之，孟子所去之王，岂非前所不朝之王哉？是何其前轻之疾而后重之甚也！如非是，前王则不去，而于后去之，是后王不肖，甚于前而去，三日宿于前，不甚不朝，而宿于景丑氏，何孟子之操，前后不同，所以为王，终始不一也。
余氏辨曰：出处君子之大致去就，贤者之大节，孟子于此，可谓知轻重矣，顾其所谓犹权称也，充之刺则出处之致，去就之节，且未知讵能知孟子之操行欤哉！
且孟子在鲁，鲁平公欲见之，嬖人臧仓毁孟子，止平公，乐正子以告，曰：行或使之，止或尼之，行止非人所能也。予之不遇鲁侯，天也，前不遇于鲁，后不遇于齐，无以异也。前归之天，今则归之于王，孟子论称竟何定哉？夫不行于齐王，不用则若臧仓之徒毁谗之也，此亦止或尼之也，皆天命不遇，非人所能也。去何以不径行，而留三宿乎？天命不当遇于齐，王不用其言，天岂为三日之间易命使之遇乎？在鲁则归之于天，絶意无兾，在齐则归之于王，庶几有望，夫如是，不遇之议，一在人也，或曰：初去未可以定天命也，冀三日之间，王复追之天命，或时在三日之间，故可也。夫言如是，齐王初使之去者，非天命乎？如使天命在三日之间，鲁平公，此三日亦时弃臧仓之议，更用乐正子之言，徃见孟子，孟子归之于天，何其早乎？如三日之间，公见孟子，孟子柰前言何乎？
余氏辨曰：鲁不遇归之天齐，不遇归之，王有旨哉！观此两字，则孟子可谓全乎圣智矣，充不于篇意之求，乃谓其论称何定踈矣。
孟子去齐，充虞涂问曰：夫子若有不豫色然，前日虞闻诸夫子曰：君子不怨天，不尤人，曰：彼一时也，此一时也，五百年必有王者兴，其间必有名世者矣，由周以来，七百有余岁矣，以其数则过矣；以其时考之，则可矣，夫天未欲平治天下也，如欲平治天下，当今之世舎我而谁也？吾何为不豫哉？夫孟子言五百年有王者兴，何以见乎？帝喾王者，而尧又王天下，尧传舜，舜又王天下，舜传于禹，禹又王天下，四圣之王天下也，继踵而兴，禹至汤且千岁，汤至周亦然，始于文王，而卒传于武王，武王崩，成王，周公共治天下，由周至孟子之时，又七百岁而无王者，五百岁，必有王者之验，在何世乎？云五百岁必有王者，谁所言乎？论不实事考验，信浮滛之语，不遇去齐，有不豫之色，非孟子之贤，效与俗儒无殊之验也。五百年者，以为天出圣期也，又言：以天未欲平治天下也，其意以为天欲平治天下，当以五百年之间，生圣王也，如孟子之言，是谓天故生圣人也，然则五百岁者，天生圣人之期乎？如是其期，天何不生圣？圣王非其期，故不生，孟子犹信之，孟子不知天也，自周以来七百余岁矣，以其数则过矣；以其时考之，则可矣，何谓数过？何谓时可乎？数则时时则数矣，数过过五百年也，从周到今七百余岁，踰二百岁矣，设或王者，生失时矣，又言：时可何谓也？云五百年必有王者兴，又言其间必有名世，与王者同乎异也，如同，何谓再言之，如异名世者谓何等也？谓孔子之徒，孟子之軰教授，后生觉悟，顽愚乎？已有孔子，已，又以生矣，如谓圣臣乎？当与圣同时，圣人出，圣臣见矣，言五百年而已，何为言其间，如不谓五百年，时谓其中间乎？是谓二三百年之时也，圣不与五百年时，圣王相得，夫如是，孟子言其间必有名世者，竟谓谁也？夫天未欲平治天下也，如欲治天下舎予而谁也？言若此者不自谓当为王者，有王者，若为王臣矣。为王者臣皆天也，已命不当平治天下，不浩然安之于齐，懐恨有不豫之色，失之矣。
余氏辨曰：充之论，扬雄法言详之矣，孟子言五百岁，王者兴大槩以三代之世，言之也，五百岁之间，岂无名世者出焉，如伊傅周，召之徒，非名世者乎？以其间必有名世为孟子自谓何？不可之有？
彭更问曰：士无事而食，可乎？孟子曰：不通功易事，以羡补不足，则农有余粟，女有余布，子如通之，则梓匠轮舆皆得食于子，于此有人焉，入则孝，出则悌，守先王之道，以待后世之学者，而不得食于子，子何尊梓匠？轮舆而轻为仁义者哉？曰：梓匠轮舆，其志将以求食也，君子之为道也，其志亦将以求食与？曰：子何以其志为哉？其有功于子，可食而食之矣，且子食志乎？食功乎？曰：食志曰：有人于此，毁瓦画墁，其志将以求食也，则子食之乎？曰：否？曰：然则子非食志，食功也，夫孟子引毁瓦画墁者，欲以诘彭更之言也，知毁瓦画墁无功而有志，彭更必不食也，虽然，引毁瓦画墁，非所以诘彭更也，何则？诸志欲求食者，毁瓦画墁者，不在其中，不在其中，则难以诘人矣，夫人无故毁瓦画墁，此不痴狂，则遨戱也，痴狂之人，志不求食，遨戱之人，亦不求食，求食者，皆多人所共得利之事，以作此鬻卖于市，得贾以归，乃得食焉。今毁瓦画墁无利于人，何志之有？有知之人，知其无利，固不为也，无知之人，与痴狂比，固无其志，夫毁瓦画墁，犹比童子撃壤于涂，何以异哉？撃壤于涂者，其志亦欲求食乎？此尚童子，未有志也。巨人博戏，亦画墁之类也，博戱之人，其志复求食乎？博戱者尚有相夺钱财，钱财众多，已亦得食，或时有志，夫投石超距，亦画墁之类也，投石超距之人，其志有求食者乎？然则孟子之诘彭更也，未为尽之也，如彭更以孟子之言，可谓御人，以口给矣。
余氏辨曰：彭更不知食，功食志之义，孟子引毁瓦，画墁之事证之，讵可谓御人以口给哉？人而不知义理，徒肆强辨，此乃御人以口给，王充之刺，孟适以自刺耳。
匡章子曰：陈仲子岂不称亷士哉！居于于陵，三日不食，耳无闻，目无见也，井上有李，螬食实者过半，扶服徃将食之，三咽，然后耳有闻，目有见也，孟子曰：于齐国之士，吾必以仲子为巨擘焉，虽然，仲子恶能廉？充仲子之操，则蚓而后可者也，夫蚓上食槁壤，下饮黄泉，仲子所居之室，伯夷之所筑与？抑亦盗跖所筑，与所食之粟，伯夷之所树与？抑亦盗跖之所树与？是未可知也。曰：是何伤哉？彼身织屦，妻辟纑，以易之也？曰：仲子，齐之世家，兄戴，盖禄万锺，以兄之禄为不义之禄，而不食也，以兄之室为不义之室，而弗居也，辟兄离母，处于于陵，他日归则有馈其兄生鹅者也，已频蹙曰：恶用是鶂鶂者为哉？他日，其母杀是鹅也，与之食之，其兄自外至，曰：是鶂鶂之肉也，出而吐之，以母则不食，以妻则食之，以兄之室则不居，以于陵则居之，是尚能为充其类也乎？若仲子者，蚓而后充其操者也，夫孟子之非仲子也，不得仲子之短矣，仲子之怪鹅如吐之者，岂为在母不食乎？乃先谴鹅曰：恶用鶂鶂者为哉？他日，其母杀以食之，其兄曰：是鶂鶂之肉，仲子耻负前言，即吐而出之，而兄不告，则不吐不吐，则是食于母也，谓之在母则不食，失其意矣，使仲子执不食于母，鹅膳至，不当食也，今既食之，知其为鹅怪而吐之，故仲子之吐鹅也，耻食不合己志之物也，非负亲亲之恩而欲勿母食也，又仲子恶能亷充仲子之性，则蚓而后可者也，夫蚓上食槁壤，下饮黄泉，是谓蚓为至亷也仲子如蚓，乃为廉洁耳，今所居之宅，伯夷之所筑，所食之粟，伯夷之所树，仲子居而食之，于廉洁可也。或时食盗跖之所树粟，居盗跖之所筑室污亷洁之行矣，用此非仲子，亦复失之，室因人故粟以屦，纑易之，正使盗之所树筑，已不闻知，今兄之不义，有其操矣，操见于众，昭晳见论，故避于陵不处其宅，织屦辟纑，不食其禄也，而欲使仲子处于陵之地，避若兄之宅，吐若兄之禄，耳闻目见，昭晳不疑，仲子不处，不食明矣，今于陵之宅不见，筑者为谁？粟不知树者为谁，何得成室而居之，得成粟而食之，孟子非之，是为太备矣，仲子所居，或时盗之所筑，仲子不知而居之，谓之不充其操，唯蚓然后可者也，夫盗室之地中，亦有蚓焉，食盗宅中之槁壤，饮盗宅中之黄泉，蚓恶能为可乎？在仲子之操，满孟子之议，鱼然后乃可。夫鱼处江海之中，食江海之土海，非盗所凿，土非盗所聚也，然则仲子有大非，孟子非之，不能得也。夫仲子之去母辟兄，与妻独处于陵，以兄之宅为不义之宅，以兄之禄为不义之禄，故不处，不食亷洁之至也，然则其徙于陵，归候母也，宜自赍食而行，鹅膳之进也，必与饭俱母之所为饮者，兄之禄也，母不自有私粟以食，仲子明矣，仲子食兄禄也，伯夷不食周粟，饿死于首阳之下，岂一食周粟而以污其洁行哉？仲子之操，不若伯夷，而孟子谓之若蚓，乃可失仲子之操，所当比矣。
余氏辨曰：此叚已于温公疑孟辨之矣，以仲子有大非，夫仲子之非，更有大于避兄，离母者乎？谓归候母，宜赍食而行，此何足以刺孟哉。
孟子曰：莫非受命也，顺受其正，是故知命者不立乎岩墙之下，尽其道而死者，为正命也，桎梏而死者，非正命也夫！孟子之言，是谓人无触值之命也，顺操行者得正命，妄行茍，且为得非正是天命于操行也，夫子不王，颜渊早夭，子夏失明，伯牛为疠，四者行不顺与？何以不受正命，比干剖，子胥烹子路葅，天下极戮，非徒桎梏也，必以桎梏效非正命，则比干，子胥行不顺也，人禀性命，或当压溺兵烧，虽或慎操修行，其何益哉？窦广国与百人俱卧，积炭之下，炭崩，百人皆死，广国独济，命当封侯也，积炭与岩墙何以异？命不压虽岩崩，有广国之命者，犹将脱免，行或使之，止或尼之，命当压，犹或使之立于墙下，孔甲所入，主人子之，天命当贱，虽载入宫，犹为守者，不立岩墙之下，与孔甲载子入宫，同一实也。
余氏辨曰：充之论，以为人事不必修，皆委之天命，纣曰：我生不有命在天？如充所见，则纣为知命矣！岂不败壊名教乎如以孟子之言为正，则孔子何以有三？死非命之说乎？然充作刺孟十篇，识见肤浅，不晓义理，观问孔篇，踈缪尤甚，而此似不足辨，余虑后学，读其书惑其说，不得不明言其非。
尊孟续辨卷上
●钦定四库全书
尊孟续辩卷下
（宋）余允文 撰
○苏子辩孟【为论语说与孟子辩】
说曰：子曰：回也，其心三月不违仁，其余则日月至焉而已矣！孔子曰：吾之于人也，谁毁谁誉？如有所誉者，其有所试，其于颜子试之也，熟而观之也审矣，盖尝黙而察之，阅三月之久，而其颠沛造次，无不一出于仁者，是以知其终身之弗叛也，君子之观人也，必于其所不虑焉，观之，其所虑者容有伪也，虽终身不得其真，故三月之久，则必有备，虑之所不及者矣，伪之与真无以异，君子贱之，何也？有大利害，临之则败也，孟子曰：尧舜性之也，汤武身之也，五霸假之也，久假不归，安知其非有也，假之与性，其本亦异矣，岂论其归与不归哉？使孔子视之，不终日而决，不待三月也，何不知之有。
余氏辩曰：孟子之言，久假不归者，进人与为善也，谓其五霸本假仁而行，使其行之，又行之而终始焉，则虽未能如尧舜性之，亦可与汤，武身之相侔矣。其可谓之非仁乎？故言焉知其非有也，不谓东坡之学识而为是辩也，扬子不云乎？假儒衣书服而读之，三月不归，孰曰非儒，亦久假不归之意也。
说曰：子曰：富而可求也，虽执鞭之士，吾亦为之，如不可求，从吾所好，凡物之可求者求而得，不求则不得也，仁义未有不求而得者，是以知其可求也，故曰仁逺乎哉我欲仁，斯仁至矣，富贵有求而不得者，有不求而得者，是以知其不可求也，故曰：富而可求也，虽执鞭之士，吾亦为之，如不可求，从吾所好，圣人之于利，未尝有意于求也，岂问其可不可哉？然将直告之以不求，则人犹有可得之心，特廹于圣人而止耳，夫廹于圣人而止，则其止也；将有时而作矣，故告之以不可求者曰：使其可求，虽吾亦将求之，以为髙其闬闳固其扃鐍，不如开门发箧，而示之无有也，而孟子曰食色性也，有命焉，君子不谓性也，仁义命也，有性焉，君子不谓命也，君子之教人，将以其实，何谓不谓之有？夫以食色为性，则是可以求得也，而君子禁之以仁义为命，则是不可以求得也，而君子强之禁，其可求者强，其不可求者，天下其孰能从之？故仁义之可求富贵之不可求理之诚然者也，如以可为不可以不可为可，虽圣人不能。
余氏辩曰：东坡此说，可谓不明，孟子性命之说也，食与色固性之所欲也，然有不可得而享者，命也，仁与义固性之所禀也，然有不可得而行者，亦命也，所欲在彼，所禀者在我，在我者可必，在彼者不可必也，求之有道，得之有命，是富贵在彼，可求而不可必也，仁义在我，可求而可必也，孔子自谓富而可求，与不可求者，故为其言本乎性命之理也，今乃以圣人未尝有意于求，岂问其可不可云者，是以圣人之言，犹有机心存焉，圣人岂有机心哉？东坡于孟子性命之说，略不致思，率尔而辩，并与孔子之意失之。
说曰：子贡问政，子曰：足食足兵，民信之矣，子贡曰：必不得已而去，于斯三者何先？曰：去兵，子贡曰：必不得已而去，于斯二者何先？曰：去食，自古皆有死，民无信不立，孟子较礼，食之轻重，礼重而食，轻则去食，食重而礼，轻则去礼，惟色亦然，而孔子去食存信，曰：自古皆有死，民无信不立，不复较其轻重，何也？曰：礼！信之于食，色如五榖之不杀人，今有问者曰：吾恐五榖杀人，欲禁之，如何？必答曰：吾宁食五榖而死，不禁也，此孔子去食存信之论也，今答曰：择其杀人者禁之，其不杀人者，勿禁也，五榖，安有杀人者哉！此孟子礼食轻重之论也，礼所以使人得妻也，废礼而失妻者，皆是縁礼而不得妻者，天下未尝有也。信所以使人得食也，弃信而失食者，皆是縁信而不得食者，天下未尝有也。今立法不从天下之所同而从其所未尝有以开去取之门，使人以为礼，有时而可去也，则将各以其私意权之，其轻重，岂复有定物，从孟子之说，则礼废无日矣！或曰：舜不告而娶，则以礼则不得妻也？曰：此孟子之所传古无是说也；凡舜之涂廪，浚井不告而娶，皆齐鲁间，野人之语，考之于书，舜之事父母，盖烝烝乂，不至于奸，无是说也；使不幸而有之，则亦非人理之所期矣，自舜以来，如瞽瞍者盖亦有之，为人父而不欲其子娶妻者，未之有也。故曰縁礼而不得妻者，天下无有也，或曰：嫂叔不亲授礼也，嫂溺而不援曰：礼不亲授，可乎？是礼有时而去取也？曰：嫂叔不亲授礼也，嫂溺援之以手，亦礼也，何去取之有。
余氏辩曰：礼之于天下，其犹权衡欤？万事取正于礼，犹万物取乎权衡也，岂无轻重哉！东坡恃其聪敏，持胸臆之见，肆倾河之辩，谓孟子较礼，食之轻重，非是徒费其辞，终不能以胜孟子，况孟子初未尝言，礼之可去也，今曰吾宁食五榖而死，不禁为孔子去食，存信之论，则是孔子以不去食为信也，昔人有不食，嗟来之食而死者，曾子闻之曰：微与，其嗟也可去，其谢也可食，又居丧之礼，头有疮则沐，身有疡则浴，有疾则饮酒食肉，孟子礼食轻重之意也。自黄帝自唐尧皆立四妃，舜以不告而娶，不立元妃，止二妃焉，记曰：舜葬于苍梧之野，二妃，未之从也，考之经史，可以槩见不告而娶，不可谓古无是说为人父，有溺于私爱而逐出其子者，而谓不欲其子娶妻，未之有，吾弗知之矣，嫂溺援之以手，非礼也，权也，东坡以为礼，岂不妨风教乎？若然，则人将幸其有类此者，吾得以行礼焉。非所以为训也。
说曰：季康子问政于孔子曰：如杀无道，以就有道，何如？孔子对曰：子为政，焉用杀？子欲善而民善矣，君子之徳风小人之徳草草上之风必偃，虽尧，舜在上，不免于杀无道，然君子终不以杀人为训，民之不幸而自蹈于死则有之，吾未尝杀孟子言，以生道杀民，虽死不怨杀者，使后世暴君污吏皆曰：吾以生道杀之，故孔子不忍言之。
余氏辩曰：古先哲王设为刑辟，罪之大者，必加诸戮，然先王之心未尝不欲生之也，至于杀之，乃出于不得已耳，茍惟常以生生之道，存心而民自蹈刑辟，虽死不怨杀者，此理之常也。是唐虞三代之君皆以生道杀，民观诸典谟，可见彼暴君污吏视杀人，如刈菅然，使用孟子以生之言，借口则亦知所戒惧矣。如曰孔子不忍言杀，即康诰，酒诰考之，而文武周公，皆忍也，何为独责孟子。
说曰：子贡问曰：何如斯可谓之士矣？子曰：行已有耻，使于四方，不辱君命，可谓士矣？曰：敢问其次？曰：言必信，行必果，硁硁然小人哉？抑亦可以为次矣；立然诺以为信，犯患难以为果，此固孔子之所小也，孟子因之故曰大人者，言不必信，行不必果，此则非孔子所谓大人也，大人者，不立然诺而言，未尝不信也，不犯患难而行，未尝不果也。今以不必信为大，是开废信之渐，非孔子去食，去兵之意也。
余氏辩曰：东坡可谓有心于辩，孟子也，孟子前论礼，食色之轻重，东坡则增礼，可去之说，此论言行，不必信果之说，东坡则去其惟义，所在之句，岂得为公论哉？诚如东坡之言，则是尾生与女子期为是，孔子与蒲人盟为非也，东坡文章妙天下学者，仰之不啻，如泰山北斗，其蔽如此，岂不悞后学乎？
说曰：或问：子产子曰：惠人也，子产为郑作封洫，立谤政铸刑书，其死也，教子大叔以猛，其用法深，其为攻严有及民之近利，无经国之逺猷故浑罕，叔向皆讥之，而孔子以为惠，人不以为仁，盖小之也，孟子曰：子产以乘车，济人于溱，洧，惠而不知为政，盖因孔子之言而失之也，子产之于政，整齐其兵，赋环治其城郭，道路以时，修其桥梁，则有余矣。岂以乘车济人哉！礼曰：子产众人之母也，能食之而不能教，此又因孟子之言，而夫之也。
余氏辩曰：此叚宜无足辩，东坡何以见其不以乘车济人，故揣摸立说，为子产缓颊，但可以惊愚耳，更不思后人之议已也。
说曰：乐则韶舞，放郑声逺佞人郑声淫，佞人殆郑，卫之言，与佞人等，孟子曰：今乐犹古乐，何也？使孟子为政，岂能存郑声，而不去也哉？其曰今乐犹古乐，特因王之所悦而入其言耳，且不独此也，好色，好货好勇，是诸侯之三疾，而孟子皆曰：无害，从吾之说，百姓惟恐王之不好也，譬之于医以药之不可行也。而以其所嗜为药，可乎？使声色与货而可以王，则利亦可以进仁义，何拒梁惠之深乎？此皆非失其本心也哉。
余氏辩曰：孔子告颜子以乐则韶舞者，取其尽善尽羙也，后王所遭之时不同，岂得并用韶舞乎？若以韶乐可通古今，则三代之乐，不宜有异也，孟子谓今乐犹古乐，盖言乐不苟作，当与民同乐，讵可谓今之乐皆郑卫，不可奏欤？使百姓忧戚，虽奏古乐，其能独乐乎好色，好货与勇，固是诸侯之三疾，孟子亦因其疾而用药，可谓善医者矣，茍不因人之所嗜，専投不可口之药，随服随呕，何益于治疾哉。
说曰：子曰：性相近也，习相逺也子曰惟上智与下愚不移，性可乱而不可灭，可灭非性也，人之叛，其性至于桀，纣，盗跖极矣，然其恶必自其所喜怒其所不喜怒未尝为恶也，故木之性上水之性，下木抑之，可使轮囷下属，抑之者穷，未尝不上也，水激之，可使瀵涌，上达激之者，穷未尝不下也，此孟子之所见也，孟子有见于性而离于善，易曰：一阴一阳之谓道，继之者善也，成之者性也，成道者性而善继之耳，非性也，性如阴阳，善如万物，物无非阴阳者，而以万物为阴，阳则不可，故阴阳者，视之不见，听之不闻，而非无也，今以其非无，即有而命之，则凡有者皆物矣，非阴阳也，故天一为水，而水非天，一也，地二为火，而火非地二也；人性为善而善非性也，使性而可以谓之善？则孔子言之矣，茍可以谓之善？亦可以谓之恶？故荀卿之所谓性恶者，盖生于孟子，而扬雄之所谓善恶混者，盖生于二子也，性其不可以善恶命之，故孔子之言曰：性相近也，习相逺也而已，夫茍相近，则上知下愚，曷为不可移也？曰：有可移之理，无可移之资也，若夫吾弟子由之论也，曰雨于天者，水也，流于江河，蓄于坎井，亦水也，积而为泥涂者，亦水也，指泥涂而告人曰：是有水之性可也，曰：吾将俟其清而饮之，则不可，是之为上，知与下愚不移，吾为论语说与孟子辩者八，吾非好辩也，以孟子为近于孔子也，世衰道微，老，庄，杨，墨之徒皆同出于孔子，而乖离之极，至于胡越，今与老庄杨墨辩，虽胜之，其去孔子尚逺也故必与孟子辩辩而胜，则达于孔子矣。
余氏辩曰：有一真之性，有万殊之性，本性也，无形之可见，无声之可闻天地得之，为天地鬼神得之为鬼神，人得之为人，物得之为物，莫非性也，是不可指名者也，万殊之性，人物之性也，其在人则有圣，狂愚智之别，刚柔缓急之异，其在鸟兽，则有猛鸷者，有搏击者，其在草木，则有曲直者，有寒温者，是皆气习使然，非性之本然也，论性之本，无不善也，性犹水也，人于鸟兽草木生于性，犹龙与龟鱼鰕，蠏之生于水也，人为灵矣，失其性则不灵，况鸟兽草木乎？龙为神矣，失其水则不神，况龟鱼鰕蠏乎？明乎此，则性之为性，思过半矣，性本不可拟伦，以水喻性亦赘也，释志氏之谈空说妙，广譬博喻，千变万化，而莫究其端，六通四辟而无所不慑，使人可骇，可慕而莫测其所以然而然者，其言性之体用，可谓极其至矣。中庸曰：君子语大，天下莫能载，语小，天下莫能破，岂但释老能言哉？虽然，未若吾儒，自本性中有仁义礼智四端之善，扩而充之于日用常行之际，而全乎广大，精微之致，求其所自得，虽所造有浅深，一旦豁然而悟，性天光明，无所染着，一贯之道，可以坐而进，及夫言行动天地，举措移阴阳，皆吾性之流通也如此，然后可以言性善矣，人皆知水之必清，火之必明，而乃疑性未必善，何其惑也？孟子不独言性善而言，情与材皆善矣，故曰乃若其情，则可以为善矣，若夫为不善，非才之罪，盖推本而言也。东坡以性自是性善，自是善，乃谓性如阴阳，善如万物，异哉之喻，无惑乎？以孟子之言为非也，继之以万物，无非阴阳者，而以万物为阴，阳则不可，诚如所言，则是善无非性者，而以善为性则不可，此又暗合乎孟子之言矣，又谓有者皆物矣，非阴阳也，然非阴阳何以有物？犹非性何以有善？似是之辩，若之何而能胜孟子乎？至于唯上智与下愚不移，则曰：有可移之理，无可移之资，既言无可移之资，胡为而有可移之理，子由之喻似矣，亦未为至也，世之学者尊信，东坡学其文而酷好，其论议，子輙与之辩其能免，嗤诮乎？今虽不我知，异时必有知我者矣。
尊孟续辩卷下
●钦定四库全书
尊孟辩别録
（宋）余允文 撰
○原孟上
圣人未尝有意于立言，然卒不免于有言者，盖知道易立言难故也。何则？圣人管天下不自为己私，任天下之道，不自为己责，生斯世也，适斯时也，道之不明，不行有罪焉，此孟子之书，所以作也；晚周之泽，竭为君者，不以尧舜为法，而以威文为法，为臣者不以伊周存心，而以仪秦存心为学者不以孔子为师，而以杨墨为师，是以国之法度，刑政举措，施为士之行，已去就辞，受取舍学者之好恶得失，一切倒置，而不循其本，孟子适丁斯时，以尧、舜、禹，汤：文，武，伊孔圣人，其闻见而相知，以心相传，以道一而已矣，所谓一者，义也，生而有之之谓性，虚而藏之之谓心，由而行之之谓道，学而得之之谓徳设而至之之谓志，浩而养之之谓气，身之之谓行，声之之谓言，制而用之之谓法，正己而物正之，谓政举而措之天下之民谓之事业，无适而非是也。孔子殁斯道，传之在己，既不自以为己私也，则仁心恻然而生，不忍天下之若是，又自以为己责也，则义心愤然而生，欲正天下之若是遂其性之所有，心之所藏，道之所由徳之所得志之所志，气之所养，身之所以行，口之所以言，以钦陈善以直行已，以正适宜，以明天下之本，其有言利而不知本者与之言，仁义之利，言勇而不知本者与之言，仁义之勇，言政而不知本者与之言，仁义之政，欲富贵而不知本者与之言，仁义之富贵言性，而不知本者与之言，仁义之性，语道而不知本者与之言，仁义之道，天下之本既明，由是好利者恶其本，好勇者恶其力，移粟易牛，知其政之失，墦间垄断，知其行之污，为我兼爱，知其习之，非仁内义外者，知其性之非圣人之道，既暗复明，诸子之伪既作，复息孟氏之力也，其书所载坦然具在，学者诵其书，非徒诵其言而已。要因言以观其行，因行以观其气，因气以察其志，因志以操其心，因心以明其徳因徳以知其道，茍知其道，虽歴世千百，皆可以相传，得志则志而用之，举而措之，与民由之，兼而济之，不得其志则着之于书，由之于行，独行其道，私淑诸人也。
○原孟中
乱世者甚则开时者，应违道者众，则任道者，责战国之时，圣人不作，冺冺棼棼，谋胜者王，力胜者霸，言异者，贤行异者，圣君臣上下皆以相胜成俗，则语治者安，取道语道者，安取治，自彼自我，自非自是而莫能统一，孟子学圣人之道而至乎圣人者，将坐视天下之溺而不与圣人同忧乎？且涂郄守神处乎阴遗照，藏诸用于寂然之中，是志于自为而已，抵时乘光，随感随应，其糠粃土苴，必将甄陶尧，舜而后已，此其仁于为物也，乃以道而自任，游说诸侯之间，勿视于巍巍之崇，辨折于百家，诸子之说，而不惑于纷纷之异，以直养气顺，养心性流于末，则吾反其本，命灭于故，则吾顺其正，是以虚而明以一而贯纵横，阖辟无施，不可如响，斯答如鉴斯，照莫之期，而常自然则偏于道者，其能至乎？此彼有得圣人之一体，或具体而微，与夫伯夷之清，伊尹之任，是皆不能无偏也。宜孟子之不愿学也，孟子由圣人之道，以明圣人之逺者必称尧舜，学圣人之近者，必称孔子复敦朴，于殚残之余，振道徳于灭裂之后，非深探而言之，则天下孰从而归乎？是以言近而指逺守约而施博，父子，足以明仁，君臣足以明义，夫妇足以明别长幼，足以明序，朋友足以明信，反经以兴，俗用夏以变夷使杨墨不得其志，乡愿不得其名，非私意自为也，而时人犹未之知，至于执其迹而议之者纷纷如也，故辞受皆是而陈，臻疑其非，言动皆礼，而王驩以为简，尹氏不知不就之有道而不悦，臧仓不知贫富之不同，而谓非贤，陈代以枉尺直寻，其可为公孙丑以管晏之功为可许，皆不知孟子者，夫如是，不得已而辩之，盖有圣人之道，而又有圣人之时，则不必以道徇时，无圣人之时而有圣人之道，则不必以时徇道，徇道而不可得，则亦视天而已矣，孔子以文王既没，文不在兹乎？孟子以天未欲平治天下，舍我其谁？皆以天为己任，则吾之若天者，岂得逆废兴之理哉？盖文王既没，五百岁而后有孔子，孔子不生，则文王之道，不几于丧乎？孔子既没，百有余岁，而后有孟子，孟子不生，则孔子之道，不沦于邪说，暴行乎？是天未丧道，而圣人之所以出，圣人之为物也，而言之所以着，孔子之道，虽不信于当年，而泽流于万世，以言之存也，荀子以为非由于言而不知者也，扬子以为不异于孔子，由其言而知之者也，若夫修其真，以治身而意有不能致，则又君子当神遇而心会耳。
○原孟下
愚尝读黍离之诗，见其大夫，所谓知我者谓我心忧；不知我者，谓我何求？以是知方是之时，人未尽愚也。犹有知者存焉，读园有桃之诗，见其大夫，所谓不知我者谓我士也，骄以是知，方是之时，天下之人，无智不愚矣，孔子之时无以异于黍离之时也，故人之于君子也，或知之，或不知之，此孔子所以有言而无辩，孟子之时，无以异于园有桃之时，故人之于君子也，莫之能知，此孟子非特有言而已，又有辩焉，夫举世多智，则虽不言而道自明，虽不辩而事已白，君子奚事于言辩哉？举世多愚，则虽不言不辩，不可得也。故孔子曰：予欲无言而未尝不言，孟子曰：予岂好辩而未尝不辩者，以其势之所遇而已，孟子之言，或有以自处，或有以处人，或有以明其不一之为一，或有以明其不同之为同其辩，或有以自明，或有以明人，其言或有以导其上，或有以导其下，此七篇之大略也。是故非孔子之圣，则不学而期以管仲之功，则不为其处己也，可谓髙而不卑矣，非尧舜之道，不陈而问以桓，文之事则不对，其处人也，可谓髙而不卑矣，或为帝或为王，或以去，或以不去其事，疑若不一也，而谓之一焉，所以明其不一之为一也，或为师，或为臣，或以忧或不忧其迹，疑若不同也，而谓之同焉。所以明其不同之为同也，其交也，或报或不报，非严其为守，而轻其为相，也以往来之礼，不可以不行也，其馈也，或受或不受，非无愧于少，而有愧于多也；以取舍之义，不可以不明也，皆与王驩言也，而独不与之言以附之，非其正而不可以茍从也，莫与章子游也，而独与之游，以异之，非其恶而不可以茍同也，臧仓之毁有所不恤，以行止之，在天也，尹士之议，有所不顾，以去就之在我也，若是之类，其辩之以自明也。以舜为臣，荛与瞽瞍，则是诬之以无父无君也，以孔子主痈疽与瘠环，则是诬之以无义无命也，以传启为私子，则是不知因天之所与，而与之也，伐纣为弑君，则是不知因天之所欲，亡而亡之也，以不诛弟之恶为不仁，则是可以匿怨其所爱也，以不知兄之叛为不智，则是可以逆诈，其所敬也，说诗者，或以告之为是，而以不告为非，则是未知其不告，为无后也，或以怨之为非，而以不怨为是，则是未知其不怨，为愈疎也，若是之类，皆有以辩之者，所以明其古之事，于今也以仪衍为大丈夫，则是为臣下者可以不忠不信也，以仲子为廉士，则是为子弟者可以不孝，不恭也，由夷之之言，则是墨者之说，可以与儒合也，由陈相之言，则是四夷之道，得与中国抗也，以夺兄之食为可，则是礼不可行，以援嫂之，溺为不可，则是权之不可用，言性者，或以善之为非是，人之性有恶而无善也，或以义之为外，是人之性，有仁而无义也，若此之类，皆有以辩之者，所以明其今之事于后也，以仁为安宅，则所居者不可旷于仁，以义为正路，则所由者不可舍于义，所居者茍，不旷于仁所由者，茍不舍于义，则虽诸侯为之不已，可以至于王，虽士充之不厌，可以至于大人，以诸侯为之不已，可以致于王，故告诸侯也，常申之以王者之道，而又使其臣之则召焉，师之则勿召，盖尊徳乐道不如是，亦不可至于王矣，此所以道于上也，以士而充之，不厌可以至于大人，故其言士也，常终之以大人之事，而又使其杀之则往焉，召之则不往，盖尊徳乐义不如是，不可至于大人矣，此所以导于下也，方是时，梁惠齐宣之徒告之以仁政，谕之以仁术，不为不切矣，而莫之能行，能行之者，滕文而已，然文公能行其小者而不能行其大者，故其卒也，身之以汤，武之功业，则亦无所近，其道可谓不用于上矣；若万章陈臻之徒，其谕之取舍，乐之去就，不为不详矣，而莫之能学，所能学之者，乐正子而已，然乐正子之学，能至于信而不能善，故其卒也，身之以颜，闵之徳行则亦无所及，其道可谓不传于下矣，其道不用于上，不传于下，其言也，其辩也，不可不载之后世，其载之后世者，亦曰先钝者，固不能无后，利生穷者，固不能无死达，昔者，颜渊死，子曰：天丧予，盖门人能传孔子之道者，颜渊而已，此孔子所以悼痛之也，颜渊之后，能学孔子之道而传之者，孟子而已，然颜渊于孔子，则见而学者也，孟子于孔子，则闻而学者也，见而学之者其成之也，易闻而学之者其至之也难，而孟子乃能至焉，自非其所知有以合乎生而知之，其所行有以合乎安而行之者，孰能与此？盖伯夷之清，无可者也。栁下惠之和，伊尹之任，无不可者也。孔子于此三者，莫适守焉，随其时而已，其去齐也，接淅而行，非不清也，其去鲁也，迟迟而行，非不和也，其曰如有用我者，吾其为东周乎！非不任也，孟子居齐三卿之中，名实未加于上下而去之，亦可谓清矣。其去齐也，三宿而后出昼，亦可谓之和矣，其曰如欲平治天下，舍我其谁？亦可谓任矣。此所谓学孔子而至焉者，其学孔子者，非特此而已，或合之以其言或合之，以其行或反之，以其言或反之，以其行而未尝有所拘也，卫灵公问陈，孔子对以俎豆梁惠王问利国，孟子对以仁义此合之以其言也孔子于童子则见焉，而于孺悲则不见孟子于夷之则见焉，而于彭更则不见，此合之以其行也孔子以夷惠为贤，而孟子以为圣，孔子以管仲为小器，而孟子以为大任，此反之以其言也孔子于君之召则往，孟子君召则不往，孔子于大人则畏之，而孟子则藐之，此反之以其行也，其合之也，非固顺之也，其反之也，非固戾之也，因其事当其可而已，其养气，足以不失己，其知言足以不失人，至距杨墨，承三圣，非特不失己，而己又足以成己之功也，折告子以明四端，非特不失人而已，又足以成人之性也，若然于孔子也，非自合之，非自反之，而后得也。得之于心而已，乌乎！孟子之后，其能专心致志，以学孟子者，尚寡矣，今之学孟子者，茍能无可无不可，或合以其言行，或反之以言行，而无所拘焉，则庶乎孟子之学孔子矣，诗云：以似以续，续古之人。
尊孟辩别録