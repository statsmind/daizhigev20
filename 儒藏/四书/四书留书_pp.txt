钦定四库全书     经部八
四书留书       四书类
提要
【臣】等，谨案四书，留书六卷，明章世纯撰世纯，字大力，临川人，天啓，辛酉，举人官至栁州府，知府是编説四书者六卷，又内集一卷，乃所着子书散集一卷，乃所作笔记，明史艺文志，总题曰留书入之，儒家类中，然説四书六卷之前，有天啓，丁卯，世纯自序，后有世纯，自作四书，留书跋，皆言诠释四书之意，不及其他，其书分章抒论，体例类刘敞，春秋意林，但敞不标经文，此标某章某节耳，解经家本有此体，入之子书，殊非其类，今割其内集散，集别着録而説四书者入经部，存其实也，世纯与艾南英罗万藻陈际泰号临川四家，悉以制义名一时，而世纯运，思尤鋭其诂，释四书，往往于文句之外，标举精义，发前人所未发，不规规于训诂，而亦未尝如良知者流，滉漾以自恣，扬雄所谓好深湛之思者，世纯有焉，乾隆四十三年六月恭校上。
总纂官，【臣】纪昀，【臣】陆锡熊，【臣】孙，士毅。
总 校 官【臣】 陆 费 墀
四书留书原序
秦，汉而后圣贤遗书存于世者，尚多有诗，有尚书有易象有曲，礼有春秋有鲁论，有孟子，若夫大学中庸旧在记中，宋始别而出之，与论孟子竝表为四书，见其方矣。五经之教，书记帝王之事，礼乐详道之度数，包于大小，易寄爻象，为言诛隂阳之过春秋是非，已然之故，以立典礼示来者，然则皆散，辞也，学者游其中，如在大海荡，洋流递莫得其归，大学原本帝王之治身心以为端，具其小大，遐迩之势，言之可行，虽未见其人，可以信其为逹理也，中庸推明圣贤之道同贯，其义俱要于中，既得其中，以总人己，情义之分，斯俱得矣，其半详于诚，诚者，中之所也好竒趣别行以为髙者未尝不伪妄浮薄者也，诚与中相就于其事，圣贤之事毕矣，中正一也，大学尝言正心矣，所主为言者不同，义取于心，不重于正，説之详畧皆有归耳，言江海者，或及于鱼龙，言鱼龙者，或及于江海，所及之辞，不足以为所主之意，鲁论者孔子之枝言节辞，然记之者亦门人之髙等也故能知其教之所重，而详其本之所滙，孔子之道，固有壹也；行之多端，然而非杂而不类，故其自言曰：吾道一以贯之一者，何也？仁也？使天下皆主仁以从于道，则下者有以事上上者，有以属下同类，有以接异类，有以安欢欣和悦，天地同气，于道足矣，夫仁岂自孔子昉哉？主以为正者，自孔子昉也，故曰：夫子之道，忠恕而已矣，鲁论，凡言仁者，或举之义，或举之礼，非指之舛也。礼义仁之用，言其所以能者也，顔渊问仁，子曰：非礼勿视，非礼勿聴，非礼勿言，非礼勿动，仲弓问仁，子曰：出门如见大宾，使民如承大祭，樊迟问仁，子曰：居处恭，执事敬，与人忠，又曰：巧言令色，鲜矣仁，杂然言之，其归可知矣。孟轲之学出于孔子自得之説时出其所不及，故其言有以大开天下之心，致其来，趋而安，行于所自得其本王道归説于仁与义，本仁义归説于孩提赤子，举帝王之大圣贤之髙内之众人之性，意义深逺葢欲因而致之，以放于天地，民物之大，则本末兼全，非有学问之后功，终不可以取成，然得性以为端，使人有顺徃之利，虽及于逺大之中，然常依性以为安，而功可守，所以使学者亹亹之术也，释老之学，皆有百年以后之利以慰人心，儒者无其説所以为功，及身世已矣，然则味短而功不长，无以作人无穷之意，孟子首，明养气之道，其事始于为义，其终至于动天地而感鬼神，夫气坚者神明，强非生所可尽，然则生为上圣，没为明神，书虽不言，可以知也，夫大学所称，今古所共，无间然矣。其他或处中以为极，或推仁以立总，或本性以为方，亦皆使人有所守，以为招德之主，及其得之尽相兼也，事不得要，未有能成者也，要之，所守数不可多，多则疑弥以自乱，后之学者，或遵鲁论之言，或行中庸之训，或尊孟子之指，皆可以逹于道，苟得于中，未尝不仁，苟得于性，未尝不中所由不同，归趣一也，书若干言，随事出条，散在篇间，自非一类，今掲其大指可得而论者具于此，丁卯，初夏古临章世纯，大力父书，钦定四库全书。
四书留书卷一
明 章世纯 撰
大学
大学之道在明明德
理通于众则髙明光大谓之明德，其数则仁义礼智，孝弟忠信之类是也。夫事所共为，其迹昭明，置而不为，其端晦絶君子之务明其德也；力行以求着其事，以身质德而示于天下，修之一日，人已有知之者矣，修之逾时，天下或有之者矣，故明也。
在止于至善  能得
凡未至于事之分而妄意度者，必合然不然，以为情故，常以为不止，于是以为不止，于是是心无止也，本在近，而意之逺本在一端而测之多端，然则莫适所以从之，虽有聪智莫得而用，知有所止矣，然后轻为之，岂独轻为之心，固有以自必安，然向往而知生于无忧也。事必先见，其大体之所极，而后可以深求其精防之所至，知父子之道，不过于仁也；则可以深求于仁之物矣，知君臣之道，不过于敬也，则可以深求于敬之物矣，故止之名，非美而于学有用得，用于止之所生也。
欲正其心者先诚其意
凡言正，外者修名者也，凡言正内者修实者也，以正心为称，其事内矣，所取将在实，实者，诚也；不诚不真所事，乃非其心也。
欲诚其意者先致其知
事不深明其得失之所处，与其利害之所极，徒以人言从事者，其向之也一时，其去之也，一时疑以相收，或然之意多也，其事是以不诚，知不善之必莫容也，则去之，必实是其心矣，知善之，必裕已也，则向之必实是其心矣，故曰：欲诚其意者，先致其知，诚者意之自然也，明智而后有自然之心，知与诚道不相同，而相由也。
皆自明也
凡言明者，物之著者也，天下知之，天下皆见而名之，属以众耳目，而有其光，夫光者，德也，而我载之天下，不独称德而称载德者，附于光者，分于光，其明归自也。
苟日新
圣人之新天下也无已，常以其道与天下相厉，而无自旧之心，是故作之而不已而进，其人心于日生，夫休居而不思，安泰而养裕，不往而不来，则其气己朽而蛊有所生，所以作之，尽理者，唯无蓄蛊也，是以治时进，而业有光，大地之气应于熈昌也。
新者，物之进气，其动有乐，其往有求常前，其心以自引，不以所处为安也，故新者一时之行，常不可以为久，圣人有道以启之，然后能与天下为无穷，何也？有以示之，而知慕有以媿之而知勤，上不懈而下，相胥也。
为人君  节
凡异名之德，所以正物之处也，故为德者，各以所为就其处，当其处而为之，虽有他端，非是所用，则不以相杂也，以能深于其端，而精之而足乎其数，物有域者，行不过心，有以独者，所往而尽也。
瞻彼淇澳  二节
赫兮諠兮者，效而近也，民不可諠兮，效而逺也尊贤而亲亲，治之大者也，分业可乐，土利可享，安之大者也，事以有效为美效，多而美至。
所谓诚其意者毋自欺也
为善而福为不善而殃，此利害而逺也作善而安作不善而不安，此利害而近也，有其害者，以实取之，有其利者，以名居之，其不谓之自害，自诈者哉！慎独者何也？自欺之为言也，人见而作不见，而与背反也，故自欺之所寡者，不足于独慎其独，以足其显，显者所自能耳，责所无而已矣。
所谓修身在正其心
有物于心，形未尝不应，故心之所有，身不能无也，心之所无，身不能有也，心所不存，而欲身存之，是能身心异用也，身心异用，非理之所许，心者取物之影以为体，所以取物，由身以接耳，故心之有邪？皆身与之，及其有作，未有独用者亦身载而行之已矣，故身心者一物之虚实也。
不出家而成教于国
操事不可以多也。必守其一，君子之所为，一者，仁也；仁以与物，必诚相求，然则可以为恩于父子兄弟而式，夫众人之为父兄子弟者矣，可以为恩于君臣，士庶而式，夫众人之为君臣，士庶者矣，君子岂能一事而学一术哉？守其约省者，而易形而被之，因而立其教于天下，天下各以其分之所责者仪于我，而皆得也。故曰不出家而成教于国。
其机如此
物之以小动，大者必有数，以及其来也，有以居物之总其往也，有以逹物之防故发而节相激，势相使也，谓之机为物，尊者，物待生也，待死也待利也待害也。是故耳目聚之耳目，聚之则精神留之，居其所聚，与其所留而动者，故以少为多。
所谓平天下 章
人性未有不同者也。君子常以同者待之，人未尝不念其父母也，同吾志也。未尝不念其兄弟妻子也，同吾志也。然则孝弟慈不必言也，言所以奉其孝弟慈者而已。财者名一，而变无数也，贪与乱，仁与义孝弟与慈俱，所以名之，是故与仁人君子治之，则利下注，小人得之，以行其心也，仁义孝弟慈之行，生于世矣，与小人治则利上注，民不得而生，其贪也，暴乱劫杀之俗，盛于时矣。
四书留书卷一
钦定四库全书
四书留书卷二
明 章世纯 撰
中庸
天命之谓性 章
天命之谓性，何也？归道于自然也，生而有之，以为天与之而已，自然者，物之所不得言也。然后知其为在，已而审其为同然，于是信之而不疑，虽然大畧之辞也防乎性可以言道，而性岂遂可以言道哉？圣人加修焉，以就于物之所可通，而世之所可常守，斯则真可为道也矣，性之所有余者，情嗜也，所不足者，正义也，苟为不修，则情嗜必掩于正义，苟为不慎，则情嗜，亦必掩其正义一相掩，则措身不得所通，而天下之接常至于相害，如之何可失戒也哉！且事在乎所积，君子惧于积之害也，是以危于隠防之端隠防且备，况其大乎！然后无妄之尽，而为得正之，至是，故意见之私不先成乎胸中，斯宅心在平而是非之数，可以处其所矣，天地万物，我无犯焉，顺豫之动，惬于人心，则与物以安而逺近之途可以通矣，天地万物皆无咎焉，此两者圣王之所以治天下也，而匹夫之所以行于州里，所以措身于所通，而天下不及于相害，道始以有功于天下，然非有修之者，有慎之者，无以至于此也。
天命之谓性
天之与人，未必有相生之能也？亦如父母之生子，天地之炁，寄焉者乎？然已同其事而舍其情，小者固主大短者，固主长多者，固主寡形迹已，若有以相及矣，生者，若其所生性者，若其所与也。
中也者天下之大本也
事所以不得其本所者，皆以见乱，其向事尚未有也。先意以待事，则所见皆就于所意，是以其事不可得而处也？故心有平分，而后可以入俯仰之途，无意于一乡之是非者可以制一乡之当也；无意于一国之是非者可以制一国之当也；无意于天下之是非者可以制天下之当也；未然也已，可以然谓之本，可以博而致逺谓之大通乎四海，而可谓之天下。
君子中庸 章
中庸者，君子以善世小人，以藏身之术也，君子不逆乎？世不强于已，是故未尝推古于今也，因时所可而已，天下羣而安之，故曰君子而时中，中庸之説彰天下利之，以可以托卑俗也，托以济志，嗜欲情好，皆得进，其称仁义道德，尽以卑其实，然则中庸之説淫而情流，不救也，故曰：小人之中庸也，小人而无忌惮也，夫阘茸猥，岂遂为乱天下哉？然而破先王之道，于是为甚，其心无复惜于世也。
中庸其至矣乎 章
凡言能者，我与彼足相尽也，有所不尽于能，未全人俱，求于道中各及于力之分而止力之限，满而道限犹阙，如非能説也。
道之不行也  章
天下智愚之人，其见皆足以自是，皆足以其所见拒物，是以无求于行，而无赖于道，故曰：道之不行，天下贤不肖之人，其行皆足以自必其所习而安者，皆足以自慰，是以无慕于所不然，无容求知其所不用，故曰：道之不明，夫四者，天下之大凡也，而皆不得与于道，故曰：人莫不饮食也，鲜能知味也。
舜其大智也与 章
道者，我之所施，人之所受也，我可以施人，未可以受，则不必问中矣。今问受者曰我，如是行其可受者无相逆莫也，然则往必适物来，必快我矣！道之至中孰过于此？故舜不用，已而求之人先知，受后设施。
好问好察
天下之患，以偏起也，偏之小者，过物之当大者不可言也，虽其桀跖亦偏而已，偏之所起，必以一也；见一不得两名之为偏，一之所专，必以已也。有已不得人，名之为一，圣人之制，天下皆得其两，其制两也，兼乎人，已是以无过物之动，有全理之美也，愚与智者，有术之与无术也，舜可谓有术者矣，得中所从生而求之，得两所从生而求之，求之，俱于物之原也。
中生于两当，过生于偏，不知今借人为道质，将加道焉，而不得其情，是以被之而毎忤也，问：察所以立对者之情，有对则生，中其间矣。
人皆曰予智 章
中者与物以安者也。出乎中者权衡，倾虽小动，节行亦必有害于物，有害于物，物必报之矣，愚智之异利害以为功，今行而得害，愚已效矣，智之名，未可借也。
回之为人也  章
一时之进退，一物之举措，皆有适合之数，不可求之人。
据之古也，必意自择之，如饮食之入腹，饥饱之中，心才所任，故曰：择乎中庸，物不先备，无以供来者，择而得之，以待事也，平时求之，临用而忘之，一行而不复好变而屡迁，是弃德者矣，故曰：服膺而勿失之。
中庸不可能也
事者精神之所立也竒迹髙名则起人之气，而一时务之若髙不足为名，卑不足为欲者，事在中途之间，心志之往，亦不能精气，亦不强也，是以无相乆之守。
寛柔以教  节
天下惟大者容小，优者包劣，苟以求胜者，必物之不足者也，待之以不争则身立，有余之地，夫物之抱盛气而来，如水之骤至，有物焉，当其前而与之为阨，必勃怒，奋跃以行其必然，苟与之以无有，则施其盛气而不得所为地，将遂杀而无所用丧，其所以懐来。
君子和而不流  四句
和者去已之备也，去已之备，与物为尝，而终不失焉，可以行于无心矣。中立者犯物之难也，犯物之难，独行其道，而终无资焉，可以经于患难矣。
国有道  四句
塞所以固也，世治为侵者寡，兼恃不侵以为固，世乱无非相加者，独以己固者也，经治乱而若为同，则其守成矣。
素隠行怪  章
情之所常欲者名也，异也者，物之所以明也，同也者，物之所以隠也有求于名，必示以异，异以得名，名以慰私，则其为可成，及其所为，常则迹灭于同名，隠于众矣，终不足以自劝，是故中道而悔之，非圣人莫能终也。
君子之道费 章
天下之不可尽者，三至大不可尽也，至多不可尽也，至深不可尽也，此三不尽者，道皆有之，是故不跳于近，不阻于逺不失于显，不格于幽，天下之物，举能有之，举不能尽之，不能尽任，其质而不能刺，议其所不足，毁訾其所不全，何也？物各以能否应形，形不具者，能不存性，不有也，是以有独行而无兼长，而道独全于其大如鸟飞天，如鱼入渊，上下寄之，而皆不定所处也。夫天下非有剩道也，天所不能，人或能之，一人所不能万物，或能之道，以备寄人以偏取，是以不足相周，然而格者，自人而道之，自体常通，则人有不及之分，而道有相周之数，得全于己分之所任而已，质所不包者，因于道以连之造端乎夫妇而终也，察乎天地，夫天地者，岂人之所能，加力哉？不能加力而能得其应，有统焉者，以合之矣，然则偏者有所以而全也，偏不失其故处，而全已存焉，夫挈竿者手之所握，一处耳，而竿之全可举，执者五寸之间，而动其寻丈，竿之形目，续以至动之势，因竿也，是以握少而举多，夫伐鼓撞钟，击者一处，而以其全鸣有止者，在此无余者，在彼也，是以君子恃道以周逺迩故不难，天地不幽隂阳
君子之道费而隠
道本存乎太极之上，其末存乎事物之中，存乎事物之中，圣人之所效也，存乎太极之表，天地之所资也；道者以众为形，其大形天地，其小形众物，其幽为鬼神，是故与隂俱现与阳俱出，与生俱起，与死俱没，附属靡化，与俱为体，天下之人莫能见道，一期之气，一期之物，道则无不存也。
夫妇之愚  节
道者，以众全者也，天地任其一，日月星辰山川风雨，任其一，鬼神任其一隂阳任其一鸟兽草木，任其一道，亦终无所逃之，故以众任道，道无余质，适足称事，起一收万，则体性不相得，器量不相中，天之不可代地，地之不可代天也，夫昆虫有长人，殚巧而莫能相师，况其过于人分者乎？是以愁心弊身而受其昧乱者也。
君子之道造端 节
人有能以至乎道人之力少道，有能以至乎天道之力，多造端，夫妇于道，万分之一耳，察乎天地，道自能取全也。
道不逺人 章
天下之议，道者恶于求道之过髙是以道之名为人所畏，亦遂为人所无用，然道竟安在哉？昔者圣人之教人也，不以己因于其人，推己于人，人犹有疑也，质人而为言，而后无疑也。是故有不愿者，人情也，教以忠恕而足矣，知亲其君父兄，友人性也，教以孝弟忠信而足矣，言行之常者，人事也。教以谨，勉而足矣，本分之余増之为赘少之为不给，圣人之教，亦云适也，故道之名可不有也，知道之寄焉，为名者知道者也。
道不逺人 节
我之有我人耳，性肖其形，事肖其性，无所移之，今将舍人事而求为鬼神，则先不能除其质，舍人事而求为天地，则先不能拓其体，舍人事而为飞走草木，则先不能易其貌，上不得慕天地，下不得从，万物则求稍以异夫稍以异，岂异者哉？失故丧真，徒自弃其所任之一也。
忠恕违道不逺
何谓人道人者，上大天地而从其事，下小万物而利其命中与类交而和其羣，虽奉天地，然交于天地者，事竟少矣，其贱令万物则非言人道者所计也，故惟与其类交者，事多而术，详道尽在乎其间，夫人者，非能以独安也，必将借于人以安己，故当讲借人之术，以正相生之情，则以已而顺人以己而顺人将，复使人顺已以往得复也，上以立君父，下，以固亲友，利生于交，为安得于羣处而人道正矣。
君子素其位 节
天下之数争之，则不足，从之则有余，从之，为道也，可与尊通，可与卑穷，今夫有求而不得，非遂失也。然而志气惘然，以为失其所期也。所期，其非有也，而与丧其所有者，同害是非起害以自伤乎？是以行乎四海之内，而不宁所也，逹者除于受忧之主，巧为资赖之术，因贵立功，因约善性，所当异途，曲取已益，然则雨露霜雪，同为物滋者也，而又何羡乎？
故君子居易以俟命
人之好所无有，岂有足哉？已得之地，不足以自乐，则求以广之，过数以举事而犯天人之所不从，是以往而得者，或命所不然，故已无行，而命失正也，君子以安常待天，期之至常之所安，则已无作，已无作者，德行全已无作，而来者粹于天也，则命之事亦全也已耳。
有君子之易，有君子之难，君子易可以冒患，或难可使求生，易可以得穷，或难可使求通易，自心慊非便，势也难从情忸，非地阻也难易，育其心为度，岂尽可论，诸人哉！
反求诸其身
天下有常失之分，己身有常，得之理处乎？常失之分，虽富贵，已非居乎？常得之势，虽贫贱，亦足失得者违，适之云也，已与世二物也，以二物相适，岂有适者哉？独适者适耳。
辟如行逺  二句
夫事由势用，故力不至，劳用国以家则国有接身之分，用天下以国，则天下有接家之端于其可及，则有以相使，相使于势，非尽我力也。
鬼神之为德 章
人不知鬼神之德则不严，祭祀不严祭祀，则孝敬之道，不兴人，不知鬼神之德则不畏，幽隠不畏幽隠则存德之心，不实祭祀者，孝养之终，节也，敬独者为德之至本也，此君子所以严鬼神也。
体物而不可遗
鬼神徒有精明，不立体质，故歴物之内，而物莫之拒，亦有情嗜好恶，方司职守，居于幽而治于明善，借物之神以用物，而独效事于人，非人，则天地无见功之处，鬼神无效灵之地，山川日月，云：雷，风，雨，皆没德于莫知，故鬼神所事，皆以司人，依人心起，与之俱止，有役人心，虑之能体物者，质乎物而知之也，物之知物必用已，以己求物，是彼此也，鬼神以物之自明者，明之故无用明之劳，而能相尽，故曰体物而不可遗。
齐明盛服以承祭祀
鬼神多于隂不足于阳祭者，以有生气者发起之，故屠其犬豕，与其牛羊以生气益之也，神之有明德者存，洁其凶恶者存，秽祭者上神，故以精洁致之，物应其类，神从神聚人之诚者，致已神也，人能致已神者，顽石犹应之，况鬼神乎？
万物与人相异，其神皆与人相类，故圣人以人道与酧酢，形立于阳影肖于隂嗜欲去人不逺故能享也。
故天之生物  节
夫心有作，而作有事，事有积，而积有气，善积生光，恶积有氛，去身而逺引类于髙深有目有手者，不能覩指之吉，咎之气从类而附上，天下地中有鬼神，四至以应吉，以阳类从顺咎以隂类应逆虽有宿受之分，或过其数，或损其量，或反其事，由此观之，人事而已，岂有天哉！
葬以士祭以大夫
圣人之制礼也，因其势为可行也，大夫之子孙祭，必以大夫，则其后或有降在氓者矣，何以常其祀乎？从生可继之势也，从死不可继之势也。
武王周公  章
武王周公之为祭祀也，以切法理賖，敦父之义，以笃其祖，其周至而尽法也，为父行也，为父之所笃行者，行也，一已于父，亲祖以祢，所以能发其心也，孝也者，仁之本也；仁也者，治之本也，举得其要者，可以及博矣，故曰：治国如视诸掌乎？夫知之者与？有之者逺矣然而为功者心，以所知浅深恩，以所见厚薄也，明足以及之，其心必有以异于人矣。
明乎郊社  掌乎
圣人治天下，依尊教敬，敬而后易，使笃也，依亲教爱，爱而后易使厚也，敬笃可分也，爱厚可散也，始于天地父母，施于路人，及其庶生，所以情足属而人道厚也。
哀公问政  章
仁者家国，天下所共用也，仁以立主，而余因以生以佐焉而为用，故因于语势之便，而时旁及之，夫物有本则足以立末，有厚则可以及薄，以仁与人，先其重者，重之中，又先其重者，所以裕本以流末也，如是尽矣，其曰知天，则因言知人及之也，欲使奉天道以论物也，其曰智，曰：勇则因仁及之也先后乎？仁之事也，天下之道五，所以行者同也，天下有九经，所以行者同也，未有仁而不能，其家者也，未有仁而不能，其国者也，故道在豫仁，豫仁在诚，何以为诚？不以名从事，不以轻心从事，知之也，实其知之也，行之也实，其行之也，如是而已矣。
仁足以治也，先之尊贤，夫先后之于事，事之一端也。然而失其序，则终不可成者，其相导之机，不顺穷于无源也。
思知人不可以不知天
天道髙居所事则下，以明自示，不匿所为，动则先德，后其威刑，有施无受，不反其功，故备尽圣贤之行同之者，谓之君子，异之者谓之小人，有同有异，中央之士矣。
天下之逹道五  四节
为君者，务多其仁，学仁者必习，以事家人，内外情欲之所厚，取人恻怛之地也，故父常能与子以孝子常能与父以慈，动之以其类，致之以其物，所以仁生而亹亹也，仁者天下国家之主，虽大圣至智无以益之，故曰：知斯三者云云。
诚者天之道也
意轻者无遂功，姑为者无成事，行以必然，所以自进，其力也，需以日月，所以自乆其心也，行千里之途者，精神先其足，武岂于至之日至哉！
诚者不思  圣人也
物之至诚者，莫如以其性往者也，性之赴事用之，以无余而及之以无已，自然于其所为而忘意而合，故不思而得，不勉而中者，天下之至诚也。
诚之者择善  明辨之
人诚于所求，惟恐不得，则未有敢恃一道，以幸者也，必将尽可以求之术，而相袭并作，相袭并作，犹惧不给，则皆极之已学，且思已问且辨者，此其向之诚也。己学且博，己问，且审己思且慎己，辨且明者，此亦其向之诚也。
自诚明  章
性而得之，与教而得之者，人所以期贤与圣也，然其事同于诚明耳，诚明固相须也矣，则性教亦何所以别也哉？故上髙天事下薄，人功者皆惑于名而不论于实者也。
自诚明者，诚明合也，自明诚者，诚明离也，手持足行，耳聴目视，皆诚明一乎其处，今者曰：尔目知视，或曰，尔目能视，视者于知能，则固未有处也，此其疾合之徴也。
惟天下至诚 章
性之一往，讫于势，而后可止，故物用性动者，自极于诚辟之，若火全性为热，故天下之至诚热矣，辟之若水全性以寒，故天下之至诚寒矣，天诚其动地，诚其静物，诚其生，非措意也，性所遂矣。
惟天下至诚  二句
物非以性动者，必有不足于诚之意，物之用，性不极于诚者，于性亦有未讫之节，两者，一实相覆，以证者也。
能尽其性 二句
凡性之动，以相适为用者也，天地行已之性，然而当物之生，故性于人也，如风雨之在天也，我行于不可，已而物得之以为利，故一物之动而成，两物之欢，尽以为已足矣。
其次致曲  二句
心不可使直而往也，其心有病也，直而往，则将行其所病，故曲以御之，曲以御之者，以物起之，以文习之也，夫心所不然，而计以使之，然其初岂遂安哉盖乆而后安也，安之则为本心矣，故曰：曲能有诚。
至诚之道 章
可以前知者，至诚之道，必有祯祥，必有妖孽，可以使人知者，万物之道也，以可以使人，知者为可以前知者之据非其类也。然而论彼以明此者，物之气有浮焉者矣，心之灵有浮焉者矣，皆不至乎物之实，而在其表，彼之必有此之，必有者也。
古今者在时，而舒入神而缩舒，则千年入则同所，何谓时曰：在物百物而着之，自日月星辰，雨寒暑，草木禽兽生壮，老死歴其所渐曰：此故也。此新也。此古也，此今也，时果安在哉？故物去者，时亡时亡者，前后无所，故神者，离物观通，离物观通，故望千歳而不以跂也。
我之一炁，天物之炁，我之一神，天物之神故事，存百年之后，兆着之，百年之前，事存乎百年之后，觉着之百年之前，我之觉彼之兆，其事同，其义一也。
至诚去我，我去者同，彼同于一炁，见氛见祥，夫今之物者，其先存气，其后存鬼，今之事者，其先见兆，其后见迹，迹后千年，耳目接之，兆先千年，神者测之。
诚者自成也  章
身者，人之所甚重也，道者人所责于身之职业也，无道不足以为人，不诚不足以举道，其要归切于身者如是矣，然则人安可不为身而诚哉？虽然，一身之动，有实而存已者，有虚以至物者，此人道之自然，诚以举道，道兼于体，用彼物我者，通事也，又孰从而遗之，繇此观之，诚之可贵又甚矣。
诚者物之终始
诚气者，物之精神，往而不逺干里入而不阻，坚贞，故役物如身，呼物如响。
至诚无息 章
物之无不胜者，无如其常者也，常之于物，无急求之心，然而终必得之，至诚之事来而无已，是以名迹不得不见成事，不得不多，夫速以时求功者，未有可以安坐者也，凡可以用其法者，将并用之，将极用之，及其至诚，待事者不然，需之以歳月将自得耳，又安庸措事于其间哉！虽其天地亦如是而已矣，天地有四时之变，然而反覆其道而常之虽有偶乖之侯，终又复其故而守之，始终有以相一气，物有以相寻，此万物所以生也，故天地之道，大约有三：而悠乆为之主悠乆以行其博厚髙明故气尽，气尽，故生广盖百年之物，必有百年之气以育之，一日之物亦用积时之气动之如以须臾之为责化者，虽天地知其穷也，况于人乎？
其为物不贰  二句
天地不疑隂阳故隂阳之至信隂阳不疑所生，故万物之生全，故诚者气之力。
今夫天 节
髙大幽深物之四德至髙生明至大生形，至幽生灵，至深生精，故曰天地之化在髙与深圣人之道在隠与匿。
纯亦不已
天地之气，其来者漠漠耳，然终夺物而移之，以不能胜其常也，物大而常力生其间。
大哉圣人  三节
昔者圣人之义，措理于天地，建法于隂阳仪天以髙象地以卑隂肃阳和曲，随其纪，是故举事于小着，理于大立文于近，成象于逺人之较天，本非其量，以能同之，大与相有神，与相有辟之川流入海，水均其质，则川水不得少，海水不得多，彼之多者，亦我有也。
洋洋乎 节
发育万物，此岂圣人之事哉？天地为之也，天地之事，而圣人效之，则其事全归于所效，斯以为圣人之道而已矣。
故君子尊德性 节
世之所为性者，岂独有德性已哉？盖又有嗜欲之性矣，择其为德性者，而独隆之以之为重，而顺适其事，然而圣人之德性，偏多在常人者，或寡少而不全也，各于其有端者，推而达之，以放于尽之大而之小之髙而之卑之实而之华，其为功也，又日新而不已，夫如是，然后可以足其量，而与圣人同归也。
非天子不议礼  节
上者之非，犹胜下者之是下人为制，即无制，何以无制也。众为制者，无从制无从制，是不谓制也。
法之所以为功者，以其一也。一而后有其利，人皆作法，则法且为乱，安治乱哉？故作制自上非者，犹是作制自下，是者犹非非者犹是，大是所存也是者犹非大非所存也，而小非小，是不足以争之。
王天下有三重 章
为务不重，则发不尽理，发不尽理，则往不应情，王者有三重，未尝敢恃已也，参于上下，前后慎其所发而精其所存，重之至矣，然后物起应之，已享利矣，然后歌舞之也，盖权势所据，其气轻天下，轻天下，即轻所以用之，及其复也，未有不反招其侮者也，夫位不足，人犹不信，不从，况轻德哉！
仲尼祖述 节
祖尧舜则后尧，舜矣，宪文武则弱，文武矣。律天时，袭水土，则天地之细矣，然而曰仲尼大者既贵，其合尤取能合，能合，必有居全者在前矣，然则天不足于成地，不足于生，尧舜不足其法，文武不足，其道而仲尼为之正也。
万物并育而不相害
毛虫盛者，鳞虫不育，介虫盛者，羽虫不育万物之气相害者防战于空间，曰：不害者害不至，尽同于不害，且将取复也，今此气虚来此气实是俱旺也。
道并行而不相悖
一事一技，待其处而施之则防有所合，皆能效功于一旦，相反之端竒背之趣应之，背反之时，亦必为一时之中庸，故孔子所以兼行古今者，以错举而代事也，是以不害不悖，得位而皆安。
隂阳寒暑相复为业，天地所以养已，若尽气不反，殚极而枯，则天地自病人睹其然，以为多费，道亦反生之。
小德川流  二句
天下观圣人之行，以为泛然；举之也，而圣人非泛然而举之也，其大端先正乎心矣，因于时物之节，与方纷纭杂反，而后着于殊形，适于异趣，原所自来，则固一也；观圣人者，不求之一时之诡，致而要之，终竟之所复，则其事皆未尝无説而其説皆未尝不相应，而所为成功，亦将同于其所止，夫川流者，有总之者也。
小德川流
天出其气，地出其精，四时流之规运，则续衡絶则分以分异，以续常异，故多常故乆。
三百六十五日，各为一德，一德生一物，五土乗之百物之交，精与其弃尸又乗之故产物不得不多。
大德敦化
天合气而无垠，限地蓄精，而无计量，万古有之，不见其尽，或谓之古有，或谓之日生。
聪明睿智
仁者肝之神也，义者，肺之神也，礼者，心之神也，智者肾之神也，圣人五脏之神，皆极于精而防于明堂之中，守事而发，肾神者为之都宰，肾神才巧，则肝肺心受之，皆适于度。
惟天下至诚 节
至诚之于小，行未足以明其用也，及其大节之所存，则功效矣。夫五伦之际，事繁而礼重，将使夫无实心者处之，皆以为文观已也，以至诚者为之，则发于仁心而动于恻，隠故其数俱足以相充，所谓经纶天下之大经也，天下之五伦，取诸至诚而足，天下之政事，纪纲亦取诸至诚而足，吾以智数行之，天下有不可为者矣，吾以至诚行之，天下有不可为者哉？所谓立天下之大本也，易曰：天地絪緼万物化生絪緼者，天地之至诚也，天地之气实，故大化无穷同其事者，道相明也，所谓知天地之化育也，三者之用甚大，而至诚之名，若不足尊，今虽谓其事如是，而人或不能信也，惟身有者，斯睹其必然耳，故曰：苟不固聪明圣知而逹天德者，其孰能知之？
立天下之大本
诫者，所以本事也，所事有诚，则得其充，致情尽势，无所不要其防。
知天地之化育
日诚出诚入月，信死，信生天忠于为阳，地忠于为阴，天地寒暑，笃恭其处，神明生焉，变化行焉。
夫马有所倚
效人之笑不欢，闻者不为乐，中诚不足也；故倚者不能能者不倚。
衣锦尚防 章
圣人之道，天下之所谓至髙也然其实之所至，与其功之所用，则常焉而已，是书先后之所列，其所谓道不过中，其所谓功不过诚，皆常近之名也，中与诚为类，为中之事者，引而之诚为便，为诚之心者，顺而之中为便，故两者之理，相依则立，盖期髙好逺举非敦朴者之事也，此尚质之士，所以无厌于淡，而有求于简，居心于和而宅气于平夫诚之説全矣而详其言于不见之中，岂谓见闻明着之地，为可以已乎？以为诚与伪者之所共，不足以别诚之事，偏其説以着所独至也，诚者，始终无张，大粉饰之事，故其究也，吾有所效于天下，天下无睹于已焉。
恶其文之着也
草木载气，藏精于核，藏核于土，致独幽也，本必在幽，必不在阳，幽深隠匿所以善本也，其散而之显，所以靡气也，故圣人以深为宅，以防为寳使鬼日见，必丧其灵，使龙日见，必亡其神，失其深伤其根，失其防，伤其精。
淡而不厌
众人好尽，圣人好余美不前尽，故有以及终不已尽，故有以及世。
四书留书卷二
<经部,四书类,四书留书>
钦定四库全书
四书留书卷三
明 章世纯撰
论语上
学而时习
精神者，物之欲有附者也，不得所寄而任之，则泛滥流泊，而无所归，寓以非处，是自扰也。惟丽之于学，则常乐其有以自行而复有以自安其往也！皆有所欲于前而动故常悦也。
有朋自逺 节
水流湿，火就燥，皆有乐也，其为乐也不以情受可知于其形，故凡同类者，皆未尝不乐也，形气体性，尽有以通矣。
人不知  节
有求而不得，必复之，以愠不愠者，求心先亡，中有足恃，而外无可待，则大已小物而能蕴之以裕矣。
其为人也  章
爱取于亲，可以及防，敬取于尊可以及卑，亲者爱所自多，尊者敬所自甚取于所多，可以分少，取于所甚，可以分薄。
爱其亲，未尝敢曰，吾仁其亲也，敬其兄，未尝敢曰，吾仁其兄也，故仁者方于道则为尊，方于孝弟，则卑末矣。举尊则卑者，以聴得髙者则下者从流也。
巧言令色  节
诚者常厚，厚者常爱，伪者常薄，薄者常忍，理之相与，毎以类来，圣人论之于其类也。
媚人者，不爱媚人者，取人也，仁者与人也，取与之为道也，背而去也，情之争者也。
道千乘之国 节
守事之吉凶者，敬也，守物之心者，信也，养国力者，俭也使逺者能来止者，能安仁也；国功举而众不知劳者令节也，五者治之，所必由也。
慎终追逺 节
没而不懈，民得之以敬，存矣逺而不忘人得之，以修近矣，力行于人情之所不足，所以至仁之尽也。
礼之用 章
先王之制礼也，绸其文章，多其物用，烦其拜跪，周旋之节，此无何也？使父子有以亲也，兄弟朋友有以爱也，君臣有以安也，是故仁以为之始，乐以为之终，仁者道之相爱者也，相爱相敬者，礼之所以来，乐者，道之至欢也，欢忻和悦者，礼之所以终两者，本与末之所要也。有此而礼为利于天下无此，而礼为苦于天下，先王之道，所以美于时者，其为小大多少之节，皆务以明此意而止，所以其故可论，而其效至于治平也，由此言之，礼之所贵可知矣。
讲信修睦，谓之人利，争夺贼杀，谓之人害，礼者修接接者，修和物之懐情资以爱己，礼使贸易，为施往复其数，交为除道，是故父有孝子，子有慈父兄有顺弟，弟有谊兄，臣有贤君，君有忠臣得类，而欢失羣而悲者，此礼之所求也。
上古之后，殃起人害，人羣则争，懐私则诈，矜诈鹜争，则莫可相存，圣人为之辨其父子君臣，通其人道，美其防遇厚其报反，绸其文章，其于己也，曰：损之也，其于人也，曰：益之也，所好以同人所恶以私己，使智不用，使愚得安，使强不用，使弱得安，使众不用，使寡得安，尽使慙其争，具夺其争，实物，岂非不足也，相让而余财势，岂非不足也，相让而余势，引短为修制乏为赢，故财有不足，欲势有不足贪，然后作而言仁，止而言义，交得其乐，而众而可欢，大乱不生，天地无咎，礼之化也。
贫而无謟  二句
贫者寡有寡，有者气慑，富者足，物足物者，气隆，此为物使也，贫之謟必于其富也，骄之，加必于其贫也，此为人使也，故失志亡精，人与物俱役之，不得有其天。
赐也始可 节
诗者，意象以为言，是故常寄物而论之，得其意，不取其辞，斯能以影响相收矣。故诗之有比也。如易之有象也，易之辞有寄一端而言之者矣，然所寄之一端，虽其指事为期，而易实以为象也人尽以其事求之，则其説将尽可通，故其在辞也，同于其在画也，隠显为异耳。子贡之所通，常情之解矣。孔子美之，故誉人者，前之前之使有及也。訾人者却之，却之，使可受也。
道之以政  章
德礼政刑四者，先王所以用天下也，进之于治，而又坊之于乱，与之以有适，而絶之以不得行本末以相全，然后民行，有一而治，及于乆虽然有善以内之，而民得其利，则絶不善之具固设而不恃也，今也无所以致之善而民未有处矣，则过而之不善者必多，然后逆以夺之，此所以上劳而奸不胜，何也？民之入不善，皆离于善而后及，故可以本禁而难以末胜也，故上德仁也，上刑暴也，上德操始也，上刑操末也，一适于治，一救于乱，则其效也。
令民之道，设于所好，禁民之道，设于所恶，德美不见，民未有好也，民未好而令之，是令以不好也，德美不见，民未有恶也，民未恶而禁之，是禁所不恶也，民好见可以加令矣。民恶见可以加禁矣，以令从好以禁从恶，犹随之也。
吾十有五  章
善学者因其时十五志学，因其时进也，三十而立，四十不惑，因其时强也，六十耳顺，七十从心，因其时休也，得时之学，人事一天事二。
三十而立
凡有为而不成者，皆以不立有道于此，知其当然矣！推而行之，又不可以必终，非独吾意之进退也，以天下之情为不可，逆则不免舍己而与之相循，迁而合之者亦有矣，故其事常需于血，气之定而待于顽，而忍之之已乆及于血气之定天，亦资吾事也，顽而忍之，之已乆则人情己意，所与拒者多矣，然后有以自坚，是以为功之难乆而后得之也，自是而往，行于易致之途矣。
五十而知天命
人不知天命，则以天下事皆力所能为，如是其争之于时势也。必力其求之于智诈也，必深则仁义道德有不能安守者矣！信之，其命则无求，无忧无求，无忧而后安，然自得于正大之理，所以从道甚循也，夫天下岂尽不知命哉！其心犹有疑也，心犹有疑，则亦不知而已矣。虽以圣人必心定而后达歴乆而后信心，有以渐逹于利害矣。然后能付之造化，而所见于世，求而不得者有矣，不求而得者，有矣而后知天命之必尔而不存，或然之意。
六十而耳顺
耳顺者何也？不逆所入也，天下之説多矣，有一者以受之，则多而相安，正倒反覆，而皆有以交通，故无逆者。
视其所以
物之动者，未尝无故聴，其言也何？谓其言也，视其举也，何谓其举也，一不可得，以二相徴二不可得，以三相参。
观其所由
或悮有过，从他得过，或悮有善，从他得善木髙于山不审，徒以誉木，雨发于地，不审徒以功天未知所由也。
周比
小人不能以有余包，人情穷于大君子不能以微至入，人情穷于小，二者所长，难使对易。
学而不思  节
凡学者恃有所主，以收之无主，以收是自乱耳，不足以相益也，故曰：罔言莫适从也，思者以意逆物也，事之始为是，非其末为利害，今以意期是非，以意中之是非期利害，而非得成事，以相观也，志之为是者，岂或不非志之为利者，岂或不害哉？其为危甚矣。
攻乎异端斯害也已
説之异者足以相济，不必足相伤也，知其一端，不知其他，端徒以异，已而攻之，失其所济，丧己之利矣，攻之而説不得成败，人之功矣，为学为治，皆不可也。
鸡鸣狗盗，智者犹或存之，为有济于一旦也，故善用道者不弃，恶恶且不弃，况或俱美者乎？是欲有天而无地，好山而憎渊也。
知之为知  二句
事有以知其必然，则为之，为之有其功矣，未知其必然也，则舍之舍之，免其败矣，所为而成，所欲而得，则虽所知者少，然而全于知之事也，知之为言成败以为功，以必然，取事举错虽少，必得功于事矣，以或然取事举错虽多，必不得功于事矣，必得功于事，虽无余明，必以为明者也。不得功于事，虽广有明，必以为无明者也。
举直错诸枉  不服
将用是人也，君之言曰：此其贤者，与天下人之言曰：此其利我者，与去是人也，君之言曰：此其不贤者与天下人之言曰：此其害我者与？贤不贤之见，必寛矣，利与害之，见必笃矣，故为人君者，当得民之情而用之。
人而无信 节
物有任一节而动全体者，信是也。譬之輗軏车之一端耳，而车非此不行，其任物，不若收也，其巧不若轴也，其多力，不若轮辐也，而以其小而拙，且朴者有功，故君子有尚于拙，且朴者也。
輗軏者先车者也，车体在后，輗軏先之，牛马得之，以亲车信，亦人之先事也，未至乎物之质，而信己先之物，然后得恃信以任我。
殷因于夏礼 节
王者受命更制，将以新耳目厉民心变革者，则有矣，然而不及大端，其大者，千古无更焉。非智不足，势不可也。然则虽复百世犹相仍耳，何不可知哉！
圣人之不变于天下者二天，定者不变也，习已坚者不变也，从其必不可变，因为明之，天下皆谓我道自然也，其变以新民气也，民新所事则速起，所因多于下，所变多于上，本常静，而末数徙。
人而不仁 节
礼所以效爱也，乐效爱之尽也，不仁而爱亡，其所有者，残忍贼害而已，物必苦于所反，使肆者为敬则，敬之害身也，甚于桎梏，使戾者为和，则和之苦人也，甚于柴栅，以不仁与礼乐同器而居，互相害也。礼乐如不仁，何不仁如礼乐何！
礼与其奢也宁俭
草木之生朴实，专厚者以为本，华蔓以为末，故从本必寡，从末必多，从本必朴，从末必缛，自然之道也。礼，与其奢也，宁俭；行礼而俭者，是独以其本行者也，据于所行，以着所存。
曾谓太山  句
礼者，人之所立也，神亦爱其节，故人道是非于神，一也。不义于人，不祥于神矣。
礼后乎
先后者，本末之所生言本末，人之所不喻也，言先后则易喻矣，代本末之説以先后先后之説着而本末显。
或问禘 章
先王之制礼也髙大多逺少卑近小，皆使相从，小使及近大使及逺尊使用多，卑使用少，王者凖大为逺故禘始祖自出之帝，自此以上，以不可得知也，将必生于天，故以祀天尽焉，如是者，将使如立长竿，衡之得广，竪之得髙髙广之量不相多少也，禘自出，帝不及始祖以下，何也？以为不可得详也。以自出帝及于祖祢，相包以举耳，物之不可全掲者，以两掲本末为全，故祀自出帝者，中心爱所不及，敬所不至，以着髙逺明礼体矣，故祀天地以包鬼神，举上世，近世以该本统皆王者，所以为全也，如曰爱敬之极，用则道不限情之所有，何以説于诸侯哉？其为治天下，则何也？曰：通气于自出，帝以至于天，则万姓或且同源，初为一人所产，别生分类，至于氓民，皆未可知。即不可知，其统生于天，必可知矣。然后四海之内，信为伦类以自出，帝之爱，爱之而仁义为有本，故礼上世以至天者，王者仁天下之大端也。
浅者深者之所已过也，粗者精者之所尝歴也，圣人之道，精而深者，乃至幽防祭祀之事，知已经于诸明而后至之是故探其气与魂之説而尽其送与迎之情，知足以知此，仁足以行此，则天下之事皆较而可识也，禘者属荒絶之亲，非能接之，以观众也，人难敬而易爱也，天下叹敬之能逺知爱且不遗疏也，故动众有道，举一端而天下之心，先至者动道得也。
祭如在  章
隂邻无鬼邻，空鬼之欲亡也乆矣祭祀所以留亡也隂不得阳灵不乆存閴其遂亡矣，精意之往，叩于虚空，动激其灵，使尚有也，不祭不敬，使遂亡也，其灭魂也，何辨非杀亲也，此过其弃尸矣，故不知其何鬼之坛也。操帛，执牲而众者，神必灵矣，人之锡精者多也，不知其何世之家，先也，牲帛不至，必不灵矣。强魄则废为厉矣。
君使臣以礼  二句
上之行于下也，易于与人情，难于与人，礼下之，行于上也，易于与人礼，难于与人情，使臣以礼，君行其所不足也，事君以忠，臣行其所不足也。
管仲之器 章
啬于出者，锱铢之处，足以存其心，小者之智也；守礼之儒断断而行不能游，其外小者之法也。然言俭大道不废，言礼通识，不废则不可以塞乎？小之説也小者虽奢亦小耳，虽放于礼，亦小耳，反而言之大者，虽俭亦大耳，虽守礼已严亦大耳，然而夫子所刺于仲者，必有所指，于一事矣，己伤之而不竟其説犹为贤者，讳也。
管仲治齐，存先王之道，制时势之节，称仁本义以修其功，不数年而桓公之意，通乎四海，三王以下，未之有也。孔子讥之，必以鲁，故夫反常潜存蔡陵，宁庆父之乱，施德有殷，惟遽朝其君也，德自食也矣，故孔子之讥管仲也，犹其外楚也。
不仁者不可  二句
不仁处约则不堪于物，不仁，将因约而用不仁，而处乐则不胜于物不仁，将因乐而用如蓄病于身，风雨晦明，皆足以见其病也，惟病者异耳。故先王之制富贵也，使贫不至于慑，富不足以骄，所以坊不仁也，君子之为其身也，贫使无謟富，使无骄，所以自坊也。
富与贵 节
人之本来惟贫贱耳，备于物者之谓富，众奉之之谓贵，富贵者自彼而来，翔集其身者也，是故得失之名，可以称之，贫贱，复我所非，得失之事也，然则富贵虽义亦已外矣，贫贱虽不宜亦已内矣，贫贱而不以道者，此岂我哉？人之处我，非也，君子亦安能代人辞，非也。
贫贱者，人之质也，富贵为我阳贫贱，为我隂物故墨墨，日月照之，嚖然有耀耀者，彼也，耀去复我，所可言得光失，光不可言得隂失隂复我质者，得失之名不载焉。
我未见好仁  章
好恶者，所以任仁之力，好以进之恶以厉之，不得好，而能自前者，未之有也。不得恶而能自强者，未之有也。
人之过也  节
事有余于其平分而后过，生于其过也，知其平分之已足也，有德厚而过之，有志已猛而过之，其为有余，一而已矣。
能以礼让 节
凡道之能立，皆由其君独主之，而以多事兴之，周之道尚礼，故君臣尽心于为礼法禁，号令刑赏，进退异作而同极，故礼教遂行，而国治安，秦之法尚力，故上下尽心于作力，法禁号令，予夺官爵，亦异作而同极，故其力教遂行，而国燥戾，由此观之，国无定道，民亦无固行在所，尽用而已矣，夫为礼不得礼者，上之意未専从事者未笃也。
不患莫已知
不知贤之所来者，从人求贤也，知贤之所以来，从已求贤也，故有修义于国，入乡而弃之，修义于乡，入家而弃之，修近恒不若其修逺。
夫子之道  二句
天下之来者无已，不可无执而应也，有执而应，而所执非要，则卒然而加而常不得其所宜用，盖物之多者，足以乱我之寡者，有不周也，故古之圣人，皆择其通者而居之，尧舜之执中，孔子之忠恕，皆其术也，中之説择于我与人所，并得于其间，以取宜恕也者，知彼以其已者也。人我者，道之所加也，而或出其中，际或于已取通，则亦一而已矣。
天下之物，皆行其一，以得志于物，以一御杂曲得其宜，终身不尽，若不宜者，则又不宜也。
喻义喻利
圣人之治天下也，使利下义，上下其利，使小人为之，小人为力，力为利，利成足以养于上矣；上其义，使君子为之，君子作智，智作义，义成足以教于下矣，利下，使可上也，利不可从，上下也。义，上使可下也，义不可从下上也，利下义，上天下治，义下利，上天下乱。
见贤思齐 节
不知人，以己为度所俯，所仰其髙与下也不知己，以人为度，俯我仰，我其髙与下也。
古者言之  节
凡言者，非论古之事也，则今之事也，夫事岂独在古与在人哉？躬亦同之，言彼而存我其中，躬所未是，不敢轻言是矣，躬所有非，不敢轻言非矣。此不得不讷之术也。
子谓子贱 章
取智从上取力，从下修智业，则亲贤士，修力业，则亲庶人，取之所出，易为得也。
吾未见刚 节
人有欲，则利害之心，明利害之心，明则不自断，于非是之涂，有欲则有私，有私于一旦则懐愧于心而无以自振于来事，此二者皆欲之所以害刚也，盖行义于一时，皆有异时之心以奉之，己不正者，以加义于人实难，及其能行义于己者，亦其无顾于后也。
我不欲人 节
人有好恶所据，以知人之情，奉好恶之物，不能两也，来而利者，或往而害矣。则其事之所之，常至于相伤，好恶之心重，是以不能适人之心也。
夫子之言性  二句
性与天道，道之所本，其来居物之先，然物所得，用常不及也，故其教又居物之余人，自力于可行之事，则性与天道，知可也，不知可也，故夫子少言之。
令尹子文 章
忠者一节之心，清者一节之行处道之偏，不足以当全者之德也，况在偏之中，是非之数，犹未必足乎？故曰：未知，焉得仁。
邦无道则愚
晋以私憾诛于卫，将不可以为名，且亡之，再亡之于己，亦己足矣，成公之罪，固未至，失国也，然则晋之事必可前知，其所至矣，事之前知，其所至者，可无为以待其所定，任之是也。争之非也，武子所以得聴之而不争也。
怨是用希
见刀防不惧也；有操刀防者而惧矣，防邻手，手邻心防固不可使，有心防于此，有心物故，畏也，物所畏莫如心物所怨，莫如心，有心则害，有意则残，子曰：伯夷，叔齐，不念旧恶心，亡其中也，恶不以心，故无滞恶。
十室之邑 节
聪明者，所以见理之质也；忠信者，所以任理之质也；有行之之质，而不足于明，则不视而履耳，其不防者几希，故待学而全不学，是以其朴终也。
居敬而行简以临其民
简居道之一偏，得敬则其全也不得，敬则其半也简，居事之一偏，可以行之，其民也，未可行之，其已也。
居敬行简
物者偶而明偶不均，名不正名，不正道失分也，简者烦偶也，敬者忽偶也，求简者，除烦求简，除敬是失偶也侵忽之实害，简之义也。
理之似者相为来相，为逝求简忽，亦或应之，憎烦敬亦或避之善者，使敬简两存，存之以异位者无伤也，故简之分在外，在人敬之，分在中在已。
三月不违仁
顔子主德治其义理，终身乐之，季路冉求子贡之徒主才治其事，数终身用之，仁义之术，取为济饰，仅有可矣，不事所不用，以败其所用，贪名而亡功。
赐也逹由也果求也艺
三子学于圣所学同，所成异人，固以内性为度，闻见虽同，取资各异，性达者，所以得毕以资达性，果者所得毕，以资果性，艺者所得毕，以资艺天雨降，水泽上橘柚，取之为酸，姜桂取之为辛，华取为色，核取为坚，各成其事，及其所长，既就终身用之，故才必行一行，一则尽利，兽者趋鸟者飞，俱极于山，所至一也。
不改其乐
性乐不忧，性忧不乐，善乐者，物俱乐之，善忧者，物俱忧之，辟物若火，暍人先见热，夜人先见，光贫贱之为道也，一实二情能乐，乐者能忧忧者。
今女画
尽所为于事矣，然而不举则事量，有余己之力，不相中也，未从事而意之，则力之有余不足，安所取数哉？不能得之心托而谢责者也。
女为君子 节
儒者以衣冠相貌耳，然而不得其所为行，及其行之，则有为尧禹者矣，有为桀跖者矣，其从事为文，则礼乐诗书耳，然而不得其为心，及其为心，则有以诗书礼乐为义者矣，有以诗书礼乐为奸者矣。
行不由径
正而成者，常难邪而成者，常易邪而成者，以诈资其事也，今虽得之，人得以讥其由来，后亦不复也。故君子不以从事。
谁能出不 节
天下之必然者，不可不然者也，故出入必以户，非是塞不逹也，作事不以道，亦塞不逹也，犯所塞而行，则事物之势，将害之矣。
文质彬彬  二句
直行所志，谓之质，节饰为观，谓之文，称以美辞，辅以物采缓，以留止其蹙，详以丁宁其情，皆文之物也，有文而质，可以乆无文而行质，质近鄙鄙近，粗粗近戾戾，近乱而祸生于乱矣，文近伪，伪近诈诈近贼，而祸生于贼矣！二者之来，不适之过，故文质之道，所以为救也。
人之生也直  二句
人交相托者也，得其人之直者而安焉，安之则从而利之，所以同生也，罔以诈物，物不可安，不安而惊其情，乃相与图矣，己寡物众，众之所图，不免之势也。然而或免幸之道也。
中人以上  节
言人所能知，则言入其中矣，言人所不知，则吾言处其表矣，量不适而强相加，是非为彼言也，以吾言也，信吾则害己之故，信己则害吾之説进退不能矣。
务民之义
闻雷霆者无遗声，视火烛者无遗明，以此聪者，声资之聪也，以此明者，色资之明也，借可于彼，成能于此物可以然，而我能然也，非我能然也。
智非有质也，附物而见所附者得则智矣。所附者失则不智矣，举义者，得智为之，在彼兼之，在此二道相须。
敬鬼神而逺之
不信鬼神，则人道无甚，可严之事，信之已甚，则祸福夺于是非，夫鬼神者亦得人之心，而用之也鬼，据人私则鬼为邪？是使进失人道，退失鬼，贞也。
仁者先难而后获
先无所难易者，乃非仁也；后无所得，则所作者，必非所作也。先有难，后有得足据，其为仁矣。
凡为仁者，受者所乐，施者未便也。所以未便环己之虑，多必以理夺之，夺而私与争，则果行黾勉，意不易必也。心不易可也。故其事为难，先者所以胜难也。后者所以存得也，存得以慰其心，故其难可忍。
知者乐水 节
凡人之大体，性之所长，则以责物，物有与同，则欣然向之，至与无知之物，酬酢违顺，亦行其中，喜方者，遂恶天圆，此岂可以理论哉？故所乐者性情之见精者也。
知者乐
智者举事必成，谋虑必得，事成虑得，则心欢之事不成，虑不得，则亦轻，置之轻置之矣，不存其心，不宿其意，则亦无与矣。
仁者寿
动所以徴物之生也，然动不已，则速尽生之节，安迟重，固少所用，而多所留相，延之术也。
仁者爱物，爱物不杀，不害不杀，不害则气不惨气不惨，则神不泣，神不泣则气和，气和则形安气和，形安则生者不去，凡生者，动也，动以着其生动，非有得，必且有费气有费，形有费神，有费液有费，动之大小费之疾，徐必称也，静者费寡，留多后有所赢，故寿也。
木之化也为死灰，何以至于是也。光之费甚焉，热之费甚焉，气臭之费，甚焉，光热气臭，非有随而赠之者也，何以不至是也。
井有仁焉 节
仁者爱人，爱人者，推己为人，而均之爱人而弃己，是不同己于人也，爱己者爱，爱人之人也，爱人而不爱，爱人之人，是小害大也，以小害大者，不知物类者也。
博文约礼
诗书之载，皆适见于事，而论其故，是以杂而无方，不可守也，而可览之为无穷，礼之所设，必设于一，一事而与以一体，其事方矣！于是守之，守者亦资可守者而成之也。
博物则见物，众未尝不崇浩大也，未尝不美变化也。未尝不薄绳法也，故博学多智，而轻制者，弃行之先者也，其待礼也，急甚于朴鄙，塞狭之民。
智欲大以有余全行，行欲近以不足守智，智与行天地之类也。
中庸之为德 节
道之居中者，四方议之，皆无责焉，故其道可以为常，然而若不能者，常物之动，不过而行意也，则却而行情也，是以出入者二，而当者一二者固多，一者固鲜也，常人所期，名实以为域，动意于名，必以竒行随之名不足欲，则乐处实实者自谋，必以利随之，如是，则必以苟污随之，故中央之地常旷，置不居居者，两末之端也。
述而不作
物之利未尽，圣人作而足之，作于不足之中，舜禹而前，其功也作于有余之上，周而斯羸矣，羸者引物情所不至，讫之于其末，人心所以无余也。
述而不作，所以隆古人，隆古人而后可以严来者之心，使从教谨而守之驯。
黙而识之
道聴涂説德之弃也，夫暂然得之，急于为言者，非以明人也，示己之知之而巳不言而自存，留之胸中着之心本异，日有作也，举以应之，而己。
闻义不能徙
人动则行欲，故欲之于人，常为故旧，裁欲者以义，义自彼而来，于己新矣，必于故所而往迁之。
据于德依于仁
德者义也，仁者，爱也，义以存已，所以固其志，仁以爱人所以安其羣，义无可以不义之时，事之竟，可守者也，故曰：据于德仁，有难可尽仁之事，仿其意而行之而已，故曰，依于仁。
德隂也君子守德以御己，节己以奉仁，仁阳也，出而包物者也；故义者仁之事，义薄而奉仁者寡。
不愤不启
教者必得，学者之心以为其地有施无受，则入之不精，居之不固，言止而响散矣。
子于是日哭
哀之，至于乐也，中有途矣，有其平者而哀乐为之，两未哀，不即乐者，欲令其中犹有平者也。夫急者以与哀，纾者以予乐，故乐可骤哀哀，不可骤乐。
必也临事  二句
利害之惧甚，则计之也。熟计之也。熟则多利而少害，所以能成也。
富而可求 节
辱身降志，必非人之所好也，有欲于前，姑抑心以济事也，事不可济，柰何不自尚其志，不自径其行哉！有生之情，亦皆好自髙耳。
加我数年 节
易以隂阳寓人道人之生，世万方之事，不可先而处矣！寄之爻以着之，为之吉凶之辞，所以责六位之是非也。是故于彼论之，可以知我矣！于其终而惧之，可以危始矣，夫避凶者，去非之道也，求亨者存，是之术也。吉凶之谓占，是非之谓道，致己于道，而无过矣。
好古敏求
容成胡曺后稷，岐伯：皆圣人之才，然济一而止，不得其兼，及至后世，物积理备，圣智相累，记籍为防，而以世相藏，故世有兼世之用，而人有兼人之才，记籍存之，诵数贯之，顺而得理，坐而致众，故务学者智士也，务思者，愚士也。
二三子以我为隐 节
教人以其行不可行者非人，所得用也。所可用者尽与之，不可用者，已无为焉，人亦无为焉，圣人不道也，道之在天下者多，人之所得用者少，所得用者，措动之理耳，不离所动，居然易尽矣，圣人无余道，道无余质，以为有竒者妄意测度耳。
子以四教 节
有经，有纬有节，有数谓之文，事有文，则动而光矣，行而成之，其道可尊，其效可乐，谓之行，士有行则名誉立矣，着心无迁，言不失一，谓之忠信，忠信立则行有质矣，四者，道之本末也。
圣人吾不得  章
天之所与非人所冀也，人之所为者，人之所可冀也，气之至精，得之于人，谓之圣人至厚之气谓之善人，二者生而有之，人虽有力，不能得之，其生禀故君子不以天性责人，然自力其事，可以致之，君子矣，自固其性，可以致之，有恒矣，二者可求于人，君子之所责也。
圣善，天生而有之也，冀天则不及，君子不责人，以天责人，以人不为君子？是不修也不存，恒是毁朴也，二者不系于天，可自为之。
多闻择其善者 二句
寛而后见物在，我不知也，在彼则知之，故见闻者借外以论也，处而之始者不足以见末，观成事，而本末全矣，多闻而择，多见而识此，成事之积也。
我欲仁斯仁至矣
有物于此，非必害之也，期以害之，则害之心发之也，必疑是不速至之心也，有物非此，非必恩之也，期以恩之，则恩之心发之也，必不疑是其速至之心也。
若圣与仁 节
物之无形为质者，则能不能无明所能，不能无明所，而恐于不能也，则不能之形成矣，欲得之物，而见不能之形，所以求之，果而为之尽，虽终身之力以相随，犹不给其心也。
丘之祷乆矣
有求于物，必顺所求者之事，而后得之，鬼神得善而神，其行福之权，是有乐于善之气也，夫君子行善不辍，当于神之权矣，故其与之也顺，此所以祷矣。
君子坦荡荡 二句
君子得理，以止其心，理所不与，心不求也，由理而至者，虽失可安，是以无忧，小人不得理以自止，所求无穷，烦苦甚矣！来于前者亦多，逢其所不然，及陷乎险中，而更以力争，是无极也。故曰：君子坦荡荡，小人长戚戚。
三以天下让
曰天下者从后为言，凡美之辞也，溢故举后以目前着于大也，三让而后可，太王不与也，太伯贤文王圣太王有疑焉，故不遂其让，迯而后让成也。
三让不得，继之以迯，则太王固不聴其志也，太王才用越逺志度有余，度可不赖尺寸之资，足自建土，太王不遂，知也。英杰之所期，岂可测乎？承志其父慈，其季子又不失己之能事，才德两致，俱为世絶矣。
恭而无礼 节
节物之动，莫若礼人所不足，礼引而致之，其余分无涯，礼损而止之，物节而可适，适而可乆过行不率，为不适也。
正顔色  二句
言非色之物，近信者，信之类也，色而安闲，重固者，此信之类。
信其色而与物接，不増加也増加则过正，物不可近，是我以色伤人之情也。
一曰信其顔色，使色喻信于人也，色安能信？使不能信者，信亦寄之，则信足于体之甚矣。
士不可以不毅
人心小狭，则不容物不容物，则不行爱，爱者有余者之事也，凡为大之事，必常张之，一张而止，有前而无后，则大者有尽，一为爱，而己怠也，故曰：士不可不毅，老者安之，朋友信之，少者懐之孔子之仁也，一匡天下，管仲之仁也，丰水有芑，武王岂不仕，贻厥孙谋，以燕翼子，武王之仁也，私妻鞠子，小人之仁也；仁之长短大小，岂不以量哉？大者取大仁焉，小者取小仁焉，譬之若物载者，必大于所载，乃能载也。
兴于诗
诗者诵之有音，绎之有义，音之在口，和成于心，心和而意生，寄于其义而动，则往而不可止矣。
立于礼
人无自立之力，则托于众所服者，以载其身，恃物不侵而为固，以强加人，人必逆之以礼，加人，人无拒者，人不拒，则我得行也，我得行，则我不夺也，不夺之谓立，又礼节其私，私不在心，气志日起，形不惰者，气不稚，表里俱强之道也。
成于乐
乐者，所以安礼也；礼，强人心乐则顺之，故圣人使以乐为礼，以乐为礼，是使以顺行强也，顺者既胜，则安其所强而无难，至于信心，自然不入于邪。
礼，人之所畏也，畏而不安乆则去之不去，亦非己质也，圣人制乐以和礼乐之音声，礼之文辞也，乐之俯仰，礼之节趋也，习于乐者，通乐于礼，而礼可安矣，安则化化则天。
民可使由之  二句
人务其知，则行之者常薄，圣王治天下，使民心于实而絶之于虚以安俗而静治。
民之俊秀，既已为士，其余皆朴鲁者也，可以责力不可以责智，由狭智博，由止诸其所而已矣，求虚索逺相与于辨，説失事忘功，朝野不养，责知之害也。
笃信好学 章
狷者之为一行，其诚为学断断尔也，为守断断尔也，出处进退，断断尔也，举事则以耻防其后，不求人得，而常求无丧，以其坚小行于天地之间。
信理守道之士，方以与世洁，以存身求得其心，不易于世，行于富贵贫贱之间，必以其确然者也。
关雎之乱
先王之道，必美其终，美前而薄后，是退物之情也，薄前而美，后是进物之情也，先王作乐，始必固而留之，致备于末，以善所归，使聴是声者，其心前而不却，升而不降，滋滋乎？逹之髙也。
狂而不直
物以其短者长直，信谨愿人，德之美也，天以与狂愚，无能之人用其短，以擅偏德之尽。
巍巍乎舜禹 章
所贵有天下者，以享其奉也，不享其奉，则物于我何有？虽其在身，犹无与耳。
大哉尧之为君 章
可数者少也可度者小也，兴物既多，则计数不及矣，拓体既博，则为辞难似矣，故曰：巍巍乎其有成功也，焕乎其有文章，此槩畧彷佛之言也，槩畧彷佛之言，未定之言，无竟之言也，故曰：无能名焉。
文者，礼乐之物，礼乐者，事之光也，功生于事，事究而功成，故功者事之报也，此二者皆物所公见也，物公见者，皆可目之以其质，惟圣人之兴事也，多则文具而繁功，盛而广名不足以具之矣，故曰：荡荡乎民无能名焉。
子罕言 节
始者圣帝明王之教，率民敬务而从天，严天而尊之，依天而亲之，为天之所为，辟天之所责，当此之时，道从外建自彼正我，是以各取一则以为分散而不统，及至孔子子思孟轲立端，建防率民反，已而从人，其本教曰仁，其言曰：仁者人也，仁，人心也，以仁正人之名，而持一以为统，以要众道之防，虽其义理之严，人所勉强，奉教于不及者，亦以为己心，自有之端，推而及全，以为仁之他条而聚徒而説之援天下之人而语之，故仁者孔子，孟子之所以立教也，孔子以立教，而其徒犹有日侍，而不知曰：子罕言仁，是苟不能知，虽近亦终不知也，又何怪乎天下，与来世哉！
吾何执 节
名之所生，生于其少，多者名之害也。物隠于众章于独执一者，示天下以易见，天下可以号而目之。
子絶四  节
意者心之期物也，未有形也，而先期之己意，章而物形去矣，失事之本也，凡言断者，所以用不然，本不然，而以力横加之断，所以为功，然行物之势，而不用其自然，虽成而所伤者多矣，固之为道也，为坚于事也，坚者在于一方，而余方羣敌之则无端之争生矣，见己于世谓之我夫！措事，因其来而进之，因其去而推之，则事成而我不存，一于其物，故与偶者，灭也，与物有二，别于物而我见，故有我者，用物之不循也，此四者，贤人之所以拒于世以自全，圣人则无之，无之而尽曰絶。
毋意
心在于我，用之在彼，使物如日，使已如形，使行如影，日照生影斜，直正反，饶减进退，有自然之妙，形无造影之烦，影无裁制之苦，故意者道之，贼生之残，起物情之利害，立吉凶之兆域，皆必由之，夫四方无主也，表东而西，亦立期南，而北亦生意之为祸福，亦建矣，正之为是，非亦成矣，使祸福相由而生，是非相随而至者，皆意之过也。
文不在兹乎
天者圣人，君子之所恃，小人之所畏，君子恃之，恃以己之素，小人畏之，畏以己之素。
君子多乎哉
物之众多者，必小者也，其寡少者必巨大者也，多不可恶，恶以其小寡，非可贵贵以其大。
既竭吾才
才也者，智也，智以縁物智短则所能縁者短能縁者短则所縁长矣，过而相予故髙下生既竭吾才，如有所立卓尔，才处短而道得长也。
智之有为谓之才？知不至而才，穷才事者相为量者也，才过其事，则有余之形，见于才矣，才不及事髙大之形成于事矣。
譬如为山
人无强志，则怨尤万物，人必曰：我无不为也，势不利耳，故势者退事者之借説也有势则无人功，人功立则势，不着人势者，不两明者也，贤者之生功也，能作无有，夫作无有，则物不得而功之物，不得而功之物，固不得难之也，故势无为焉。
待势而便者，己之力未全也，有人工者无天事，能逆物之势而用之，虽莫为之基，必独进也，斯正于其为进也矣，斯全于其为吾者矣。
匹夫不可夺志也
志之所设，必设于死亡，贫困必之于生，或能杀之，必之于富，或能贫之，必之于死，未有能使之生者也，必之于穷，未有能使之富者也，故能使天地之权，穷帝王之势废者，必之死亡，穷困者也，夺之名，行于有不行于无期之为无夺无所行。
不忮不求  二句
有余而忮处不足而求者，万物争于平之趣也，虽贤者不能无，但有以易之，使吾之所欲平者，不在此也，则不于中而生心。
知者不惑  节
贤者之待遇也顺矣，所当而利之，富贵至曰：是厚生也，贫贱至曰：是便生也，患祸至，曰：是明行也，死亡至，曰：是归休也，故遇无苦者，遇无苦者，故皆为利而天地鬼神君上之权力皆穷，故曰：智者不惑，仁者不忧，勇者不惧。
朝与下大夫 节
敬大臣，所以寄君也，下小臣所以隆己也，隆己所以严君也，故事有在，此其及在彼。
食不厌精
食而计养者质食也，食而具礼不正，不食者，文食也。
不亲指
期物命处谓之指指手事也不亲指役口以代之
四书留书卷三
<经部,四书类,四书留书>
钦定四库全书
四书留书巻四
明 章世纯 撰
论语下
先进于礼乐 章
言质，则予以卑名而取之，言文则予以美称，而违之质，而卑为名，文而美为称，所以服天下之心，名美有不足慕，名卑有不足恶，所以甚取予之説也。
回也非助我者也  节
圣人所为，过乎众者，惟其心之无已，能与道而俱之乎无穷，故常有求于众人之见，将以自益而广之，夫一事之端，叅伍论之，则未尝不多故也。一理之正，逆顺求之，未尝不背反也，吾论之人，又论之，将有并出之理，吾顺言之人逆言之，又将有可易之议，唯其独言而独尽，则其説常专成。
南容三复白圭 节
圣人取人以忠厚之心取之，见一节焉，断短为畧而亦足登于列矣，圣人所取于人，亦以其近于忠厚之道，取之约言，节行无失，于时而已，可尚于道德矣，此三代而上，所以多贤人君子也。
回也视予 节
丧不虑居，为无庙也，毁不危身，为无后也，有代我而为之厚者，不亦可乎？以为非其生之所安，不当死者之意也，以生时之心为己，死之虑也。
季路问事鬼神 节
鬼者死之所生，然既死矣，又生鬼，未知其死也，生也，鬼为人之余，然鬼灵人不灵，多有此质，质反为蔽，丧其半者，存其半，而神明愈盛，则是未知孰为全？孰为余也不可知，故置之，以所知止其心，圣人之情也。
凡事者必得所事之情而合之事，人事鬼神事者同矣，所事者安可同乎？鬼与人之分，死与生之分也，故问死者，所以究鬼神之説然而亦一也。死者生之余，余必依其正阳之所为隂往往而肖焉，故人之所尚，鬼亦尚之所下，鬼亦下之。
仍旧贯 节
春秋凡有兴作，未尝不书如城郎，筑郿，雉门两观之类，皆悉记之，岂尽非时，其以时者亦有矣，岂尽不宜？其可以作者亦有矣，所以为讥，为无国之全虑也，鲁小而奔命于齐，晋，征伐防盟无歳，不有民力，为过楛矣，劳之求逸之常，有以合而权其力之所不足，苟可得已者，皆所不敢事也，以是为得国之全计，而权之，今偷暇而役，不悯其前，不图其后，知其志之不存民矣，此贤者所以叹也。
由也升堂矣  二句
子路有正大之德，不足于和，顺之体，则未免于性情之过性情者，物之奥者也，故比于室，使依于奥者，以求之。
回也其庶 章
嗜欲之浅深，以营求验之，而信营求之多寡，以居积验之而信，此赐之富，所以不如回之贫也。
不践迹  二句
诗书礼乐，先王之所留，皆迹也，而将有求于精者之事，则非是无以借其途，去而不用于己苦矣，于道亦无全合，此善人所以徘徊，中道而不得所至也。
论笃是与 节
论天下之人，期以笃切深，至之行为主，则君子见矣，色庄不得而与焉，此论人之法也。
有父兄在如之何其闻斯行之
勇者好进，徒使以义裁，义岂定説哉志乎进者，又将见义于进，故使就父兄，父兄尊者也，以事从义，奉义以从长老，此又义之大者也。
子在回何敢死
患难之来，死生之权，可自与哉？幸得不死为相，奉之言耳。
克己复礼 节
仁心者，人之所自有，非为之所致也。惟不得礼以自节度，则虽有爱心，尽于养己之欲，而无余以及人，故礼所以节身也，礼以节身而已，不堪则常欲去之，必力已自奋，以进其志，自勉于礼，仁生其中矣，克己复礼，曰：仁名之以其所能有也，仁者礼之所能有也。
非礼勿视  四句
耳目口体欲之所行，欲者，爱之小也，爱者，仁之小也；制欲以礼去小，以行大也。
出门如见 节
动而妄行，虽无意害物所害，于物必多矣，敬慎自将，虽无意利物所利，于物必多矣，故或以礼为仁，或以义为仁，或以敬为仁，皆有可以仁之理也。
为之难  二句
力行近乎仁，行之而知难，则言不敢出矣。讱言者行之，见徴也行也者，仁之见徴也。
内省不疚  二句
天下之祸害，苟非有以致之，则加于我者，虽深而亦浅，而吾亦得寛然以行，其外之之意，则所以受之者亦薄，夫轻利害，外死生人能言之而不能行，其意于物者，其故亦有自来也。
民信之矣
法令具而物不服者，下不得恃上之心也，虚文用而至心不存者，上不得恃下之志也，故古之善治民者，必使民有敦厐淳固之意，以存其质而有亲，义恩爱之心以厚其接，然后静之而能安，作之而有威上下之动相应于一，而国有所恃以为固，物之不信，相视而疑得隙，则将去之矣，有变则相诈以为利己矣，夫以不相必之人，而共处其土，其一旦岂可为言哉。
文犹质也 节
文也者，圣人所取于物之利用于人之力致曲而为观于天下者也，因以美人之意，使之叠叠，而有以自安以立，辨等分，而处上下之位，使君臣之间有所借而起，其势此文之利也，无文而行质，固已瘠薄，枯竭而无以自乐矣，又无可据，以别于君臣上下之间，则所以为贵贱者名而已矣，贵贱之于物，非天之所生也，人之所生，将多其事以着之，去其着之者而贵贱，乌乎存，然则大乱之本将起，于是而质朴无知者，徒足以信其乱志也，此无文之害也。
徙义
礼义者，人情之所常背也，故礼曰复过而后有复耳，义曰：徙已迁其处而后有徙耳。
子路无宿诺
片言折狱，得其情而果所断也，何以信之？于子路，子路之果有积素矣，证之以无宿诺也。
君子成人之美  节
天下有余者，常欲以及人，不足者毎，至于忌物，君子成人之美，已所有也，小人不成人之美，已所无也。
樊迟问仁  节
道之所加，皆在于人，不失于人，则道得矣。虽有他端，其细者也。
樊迟未逹
所以未逹疑智，不止此耳，举直错诸枉，能使枉者直，所以大知人之説以满迟之心也，骤言使枉者，直事情賖逺非切理矣，故又疑之。
君子以文防友
道者必有所质，以明之质于文以发其説则其多者，可放之以博也，其正者，可依之以止也，然后友之聪明，可得而用，而其为説可得而资。
先之劳之
君者先后人者也，人未能至前，其行以观物，使有所仪而动人能至，则嘉其善而慰其心，使之乐于从事，意常包于民，事之前后，故民鼓舞其中，而不知倦也。
先有司 章
人非性之所长，未有能用之者也，顺天性而往，则安行而尽其节，先之，劳之而无倦，此子路所能也，持寛大尚体要，仲弓所能也，因所有而用之也。
以天下之治付之天下，用天下之人亦付之，天下之人，知不至者，不强相索，然后我与天下俱逰于荡佚简易之中而无所苦。
名不正  节
名者以言期物者也，言者以多文明义者也，名之所期，不正其处，则议论其间者，义亦左矣，已议而行之之谓事，事之有功之谓，成事之而功，非独力所达也，事由理发者，天资其势，事由情发者，人辅其意，理与情不足，而以强力求功，未有能功者也。无功而强作之，犯天下之义，而强成之所立者，徒作败物，纪耳一端，受其败乱，余行皆不可立，自上受其败乱，百官庶民之义，俱不可立，故曰：礼乐不兴矣。夫礼乐刑罚者，本与末也，教化不先，刑罚独行者，非先王之法也，不得礼乐而质之，其法亦非先王之法也，故曰：刑罚不中，四者皆政也，而相胥而亡国，无所以为之矣。
上好礼 节
君子之所治者甚精，而所至者甚大，使民敬则，以礼作之，使民服则以义作之，使民用情，则以信作之，此用精防之道也，夫民敬矣服矣，用情矣！岂独可以厉众，而作力也哉？然而亦兼于其中，此非其事而得其事也。则所谓所至之大也。
诵诗三百  节
诗之于政有矣，而未具也，善用之，可以为政，则得端而推耳，于言无与也，而可以言则放其意而用之也，使言者尽如诗之以防相及也，天下岂有不相悦，以解者哉。
子谓卫公子荆 节
天下之物，尽以所有止之，则于已甚寛，而于鬼神，无忌贫富者，心为之量也。或箪食瓢饮而已，足或蔵镪千万而不免于忧，此其贫富，岂人所能见哉？自足者，富者之事也，惟忧不足者，贫者之事也，而情有所易，则其实固可得而贸矣。
君子和而不同 节
物之意，非可伤也，惧伤其意，则同之以为行，求无逆耳，物何可尽同？一日千化，犹不足也，若其叅立，又何适从？如可同也。物在而我亡矣，和者不嫌于暌异柔，其气使可入耳，存已依于正，立行依于大定于一而四方遍矣，此同和通塞之辨也。
邦有道谷 节
不择时而一，其进贪禄不休者也，必有苟且之术，行于其中，故君子羞其用心。
克伐怨欲不行焉 章
仁者之所不为，其所为成之也，如彼行者，已驰而南，则絶向北之迹已登，而上则絶走下之踪，故不行，得于自然，徒禁之于所不可，而心实无所用之，则所禁者皆乘流为堤耳，所以劳也，夫不堕非能，登之説无失非有，得之云克，伐；怨，欲则去矣，仁尚未来也，得其平常而已矣。
危言危行
物所谓危于利难，几险而将之害者也，于福难几险，而将之祸者也，正者羣邪之所妬，常情以计则谓之危矣。
有德者 节
德之説一言之説二仁之説一勇之説二具有二端，则有其一；与德与仁合者，必有其一，与德与仁，不合者也，德之説全言之説偏仁之説全勇之説偏别于偏全，则以全包偏，而无余者，或以偏任全而不足者也。
南宫适 节
祸福之不应者多矣，君子有所好恶，无以着其心，则寓于古以论之，因于天杀，寓己罚也，因于天祚寓己赏也，得意之言，辞不足以尽之。
为命  节
春秋之时，行人之官，重过而失辞，则生衅挑祸，故小国尤重辞，命所以弭患，抑自镇也。
孟公绰  节
用人之道有德者，居上有才者，居下有徳者居内有才者居外，故使贤者用才者，不使才者用贤者，或赖其力，或倚其诚，故不同也。
文之以礼乐
春秋有周之余教，皆以礼乐，相先士之质，具于一方者，则被之礼乐，以为光华，饬而成之，以用于世，礼乐不足而行，其一槩者，则以为朴士也，公绰庄子冉求就近者为言，古人取人之易也。
齐桓公正而不谲
五伯之名，天子与诸侯之异耳，非以着优劣也。桓公之伯也，所设施于国中博大齐肃，曲折详至，皆有大道之意，其交于邻国，依于仁义之方从容光大而有文，故桓公不死得，如管仲者继之，诸侯之德稍下，则遂可正于天下矣，故桓非文之列也，次乎王者也。
管仲不死
君与国之间，君子之所权也，国与天下之间，君子之所权也，管仲可谢子纠矣，无效于齐，足为齐之列士矣，无效于天下，仁义之所分，大小多寡于是而为量，非可以名，狥所闻也。
公叔文子之臣 章
乐王鲋言于宣子欲反，州绰邢蒯，宣子曰：彼栾氏之勇也；董安于忠于简子，则梁婴文谋去之，春秋之时，卿大夫各私其才，以藩其身，大抵皆然，文子能出其属而效之，国不为忠国者乎？素出其上者，难为之下，事我者也，而登之于朝，与之揖让，相先而意无所忌，不为忘涯幅者乎？为之美谥，于义适矣。
君子上逹 节
君子者，非一日而至也。小人亦非一日而至也。君子为善，初亦为难，而试勉之也乆之而所勉者为己常分，则又以过乎此者为可勉矣！小人为恶，初亦疑而尝试之也乆之而所尝者为己常分，则又以甚于此者，为可尝矣故髙者日积于髙卑者日积于卑，渐使然也。
古之学者 节
古之学者为己，事归乎实，实归乎惬心，今之学者为人，事归乎名，名归乎缀利。
君子思不出其位
处贫贱而思富贵者，非为必能得之也，心不可已，姑行意，其间以自乐，即已富贵，又不可止，又有为之外者矣，故心者，物之无穷也。常不可以故所满之好，新于日生，千变以自极者也，天下必无之物，必不得至之事，心亦皆得设焉，将欲止之，有所以用之而已，有所用之，则寄而定。
以德报怨
报也者，天下之利也，有报则施者益，劝人劝于施，利莫大焉，故君子重德施也，德施者，将别之于常等，岂独别之于怨己哉？不别不厚，不甚别不甚厚，苟为不甚厚，则自以薄道率身矣，故或人之説不可训也。
不怨天  二句
不怨天，不尤人，无所恶于不知也，无所恶于不知，无所求于知也，夫安于不知者造迹不彰，人亦恶得索而明之。
贤者辟世
此伤世之偏辞也，曰：入山林而长逝者，此真得耳，我所谓辟地辟言，辟色者也。亦弥不及矣。
上好礼 节
好礼之君，必以礼，使民所使者，民所能供也，好礼之风，及于下民，亦化之民，知礼则以供令为己分业矣，以顺民从谊，君是以应之谨也。
修己以敬
肆未全，恶之数也，縁之而恶极类，敬未全，善之数也，縁之而善极类，故敬于德，万分之一也，而全德所去也。
修己以安百姓
去己无物去己，事无加物之事，尧舜治天下，已以治之也。桀纣乱天下，已以乱之也已，存之此事业着之，彼行之则有受者矣，动之则有所至者矣，故曰：修己以安百姓。
难易之义，存乎説之所持，今曰安百姓者，修己而止，则易辞也，易之以説之反而来也，今曰修己者，安百姓而止，则难辞也，难之以説之推而去也。
君子固穷
责道于人，则曰：此君子也，奈何使穷乎不以其道得之也，道与德则世之通术也。推理于身，则曰：此君子也，若之何不穷乎？君子固穷矣，廉与贞皆世之穷术也。
予一以贯之
天地所生，生以其类，故万物之事，皆从其本以通立于其通以观者，举一而可尽也。
知德者鲜矣
有势者，物之所附，有利者，情之所趋，德何事焉？虽行歴天下犹无得耳，此伤己之穷也。
无为而治  节
善为天下者，制物而使之，则己不劳舜之事，有为之者矣，手足亲事神明，所以居空也。
立则见其参 节
一不信，足以败其百，信訾行者，常据一以推类，故忠信笃敬，皆必以全为之，然后受其效。
事其大夫  二句
所事者所与，其美恶也，功亦与分焉。罪亦与分焉。事其贤者，友其仁者，谨之所共也。
人无逺虑 节
近者待逺而后全者也，人将至逺必尽歴近之地，后能至之不至于逺则近之地未歴也。
三戒
心者血气之精华为血气之精，则能用之；已，犹是血气也，则亦随之而已矣。戒者，所以相节也。
血气居中道以藏精粗粗者，成形质之所以合受也，精以生心性之所以嗜欲也，三者虚实同所极，从精者而御之。
三畏
自制不足则借外定之，畏天命，畏大人，畏圣人之言，因于可畏，以取其畏，君子所以善借也。
君子有九思  节
思者，心之所以期物，一身之动，聴其所之，无所不至，期之以然，则虽不然者，亦可以然矣。君子九思心之与身为期，约也，事约而后得之。
见善如不及  章
嫉恶太甚，不可以入羣，故视天下，若不可居，而以度外处之，是以行义逹道，非大度之士不能也。
不学礼  二句
礼者，君子所守，以拒非常，物所公明者，持之而往，物自无説虽欲相难，诎于心，知其是耳，故礼所以服物物服而已强矣，已强之谓立。
邦君之妻  节
尊名者，往称也，卑名者来称也。质名者行，他分也益名者兼行，自他之分也，名正而仁义之道存。
性相近也  节
物性既区，善恶从形，虎豹形于恶，鳯凰形于善，性之所有，不能得之，形之所不具，如牛之不欲搏虎之不欲触也，如人之形自与善，近同人之类，自当不异所为，争者多少之数，故曰性相近也，相近者大畧之辞究之，身之所有，皆从习化，如工人为器，手不得其异也，而各便所习，至其成也，没世不能通其技，于形亦然，于气亦然于心亦然，夫习之所为，不待生后，自胎孕而已，习父母矣，其知食知暖者，皆胎习也，性亦习得之。
好仁不好学 节
学者所以论古以制今也，处始以议事之，终成败利害莫必所在，古有为之者矣，则始终之全也，学古者掲后于前，使目明见而手可分之道也，故学则无蔽以物，况我而明之。
女为周南 节
不观周南，召南，不复知盛世风化之美，所知者，近世之俗耳。
礼云礼云 节
玉帛钟鼓防者也有大焉者矣，玉帛钟鼓文者也，有质焉者矣。
天何言哉 节
事行之而成，非言之能成也，物致之而得，非言之能得也，天何言哉？行而已矣，而万物之美列，四时不行，万物息矣，万物之数，以实相起，而虚者之用，不能至于实之分，君子所以贱言説也。
不有博奕者乎
费无学，曰坐髙僧于前万累尽矣，立美姝于侧，万累亦尽矣，彼者理极，此欲极也，故博奕者亦夫人之所以尽万累也。
君子义以为上
勇伏而不得发，欲伤之也。勇往而不可逹，物拒之也，义不行，欲物必避义，故可以为勇，并使勇可以行者，皆义所兼也。
君子亦有恶 章
恶者心之恶，气也，物以恶来恶，所以酬之，恶不加恶，则善为无轸，比于黒白相切而明。
直道而事人 节
天下之事，前知其必然，则其心寛裕而无忧，栁下惠于得失之分，有以前知之矣，知其且然，吾又何求？此所以能致用其和也。
不仕无义 节
君者四民之所共事也，农效其粟，工效其艺士效其道，与才知近，不能就民之列而供其贡税，进不能竭能奉职，以致其功业，是率民而出于无义者也，名实之主之所不蓄也。
言中伦行中虑身中清废中权
中者不期而适遇之不为伦，设言也，与相遇，焉耳不为虑，设行也，与相遇焉耳。不以清拟身以废议权也，与相遇焉耳。无苦于世，无必于道，特能与离合，而中之名，生中也者寛以与道也。
无可无不可
道有其全，全则途多途，多者有所游移，荡様以自极，伯夷，叔齐以一而自苦者也。
执德不 节
匹夫行义于一槩，天下无称者，余行不相辅也，故德欲有余，执德不，则末之余也。
博学而笃志 节
求物者，迫于其际以求之，则其势不能自藏，博学笃志，切问近思，事兼虑并无所复之之势也，故仁不外焉。
信而后谏
以余行辅一行，以余意辅一意，进言于一朝，人聴我以生平故不信，不可为説。
譬诸草木  二句
物类不同，从其器而居之，其精焉者有所不至者矣，然竟守其粗，亦可利用。
仕而优则学 节
学与仕不相离也。使相依而用，是以事业之中，有道德也。
人未有自致  二句
亲丧，乃自致他有不自致者矣，必以术启之，故有以故兴物者。
不知命 章
事有不急，而常为实用之，助命天事耳，知之而求寡言，小节耳，知之而识明，礼仪文耳，服之而行，立在逺而或有功于近在末，而或有功于本在防，而或有功于大，此不可不知也。
四书留书卷四
钦定四库全书
四书留书巻五
明 章世纯 撰
孟子上
王曰何以利 节
物利不足而能闲于有余者，有分以止之，而余见于分之外，争者非本不足者也，意志无已，而分不足与为域，利物，心量不相及，而不足也，贪是以生而争，是以极不至，败亡俱尽，不可止也。
不违农时  二节
先王之制，教令归于全养，事仁义不兴，孝弟之俗，不盛则父不能得养于其子，兄不能得爱于其弟老，有弃捐而民有不率矣，故以物养人归之，五谷六畜田宅，衣履以人，养人归之，孝子悌弟精粗本末，具而后养道不遗。
省刑罚 节
爱民者，民亦爱之，忠义之生，有其本矣，然后以教被之则易，逹而能从，民知忠义，乃可用也。
省刑罚，薄税敛，不嗜杀人，非尝利之也，无加害而已矣，而民已知恩，故曰：饥者易为食，渇者易为饮，言其浅者，知深者之不止是也。
是心足以王矣
使人以其心从先王之法，莫若使以先王之法从其心，得其仁，心以质之，而先王美政美事，可依而起矣。求之不忍之心，此导源以往者也。
是乃仁术  节
以不见养仁者，存仁之术也，未见之与不使见，必有分矣，道则有合焉，不使见者，心不伤未见者，心亦不伤，归乎不与惨，气相迫耳，覩于杀者，生气受其隂所以隂之迹防性与命之间乆而见损焉，故君子戒之，非以为物也，以为已也。
物顽之而安，数见于杀乆之杀将不能动其心矣，顽故也。故不与见者，养爱之道。
物之生命，未有知其可分者也，而心意所计，则若可以轻重杀物，可以免人物，若可杀耳，杀小可以免，大小者，若可杀耳，杀所不见，可以免所见所不见，若可杀耳，境恶其迫者，而情若可解，于賖人之为迫，以近类也，所见为迫者以处前也，待思而至者，于势已后于意，可以辞矣。此三者非理之所可论，从心所量也，夫全仁以我而已矣，岂能以物全哉？
今之乐由古之乐也
论以同异，岂独今异古哉？古亦异古矣，一切置之，而求之所自生，与其所为用，则参千世而同论，未有可异者也。天下之事皆如是，已故情者，圣人之所据，以统古今者也，无縁于物而可以期古今者得情，而凭之也。
独乐乐不若与人
情之在人，相借者也，物之所有已与分焉，俱得其乐，则以余相被受者得于有所増也往被者得于有所行也。
以大事小  四句
生于光天之下，同为天之万物，则乐与万物俱安，同受天之德，享天之厚，不生事以相苦也，谓之乐，天戴天之尊，何敢一行其意，卑抑降损，乃吾德也，谓之畏天，以大事小乐，物之同安也，而寄其説于乐天所以大其事，小之事也，以小事大，畏强大之势也，而寄其説于畏天所以大其事，大之事也，一举而归之天，而后圣贤之情，皆由理发，非由势计也。
国君进贤 节
卿大夫之位，人之所置，非天之所设，若以自君，裁断尊卑，由其低昻爵禄，真可轻者耳，不足以属下御物，唯位依德定禄，以功稽自我之权归，彼自然之分，然后天道存其中，苟为天道也，己意何可用乎？今也起之蓬蒿之中，加之宿所尊亲之上所任已重，拟分责当，固不得不迟，虑反复也。
不动心 章
心者，气之灵，好上而务起者也，心之有志，足以任物与其勇，进而不惧者，举皆气之本然，因心而用者，耳刀有利，而利有光，火有烈，而烈有耀，俱于其体者也，人有五脏，以蓄五气，食以入味，味入于腹，气盛于胸，此万物养气，全生之道，其因心而用，静为志而动为勇者，则其精者也，其养之之术，则或习而强之，或习而顽之，夫吾之所畏在此，而常与之相尝以其所守之一，与之相御，乆之亦足以自坚，此亦北宫黝孟施舍之术也，而不可谓之得道者，为其犯难而行，夫君子之养气也，不求于气，而但与心以所可恃，其致气也，不但于气而于气之所本心，所可恃者，义也，气之所本，天地直方大之理所存，则亦义也；知其义与勇为类而立以相招，知其众之所服也，而我托焉，托于所服，故众为除道，以类相招，则致之也，不难常以存心之道，兼于致气之理，所守亦已易简矣，告子不求于气，但求于心，道亦如是，孟子立养气之説以相反而所言集义，归之慊心，竟无以易于告子之説盖异言同实矣，告子但求于心，则所求于气者已备，孟子虽言养气，卒亦皆求心之事也，不得于心，勿求于气，此告子不动心之术也，不得于言而勿求于心，非告子不动心之术也，特全举其言耳，天下之来，于我而多者莫如言，是非得失，吾尽求析之，则于己甚劳，而常足以疑其所守，有术于此，合于我则受之，不合则辞之，以是与天下相谢，所以无扰于心也于言，然于诸事尽然，推于其类，则亦不动心之助术也。
得于内者，无所求于外，告子所以待言也，得于本者，无所求于末，告子所以薄气也，故告子之説归乎心而气无事者也气所以不可求者一倚于气，则其用之常暴暴而心迁，其所与怯而心迁，其所一也，故暴气之为动心，此其论之防者也，然又岂能常壮哉！一发而不当，则心且悔之，当其方张，若举世无以容其气，及其复也，亦尽术无以安其心，终亦归之，怯而已矣。
以直养而无害  二句
气之所充，充其身耳，然于身所出于世，而加之内气既盛，则上天下地，无不可及，而天下之物，与天下之势，举无足以相胜，相阻者，心之自视，意象固已满宇宙矣，夫天下之事，其智足以知之，才足以为之者不少矣。而常不可以要成功，是其成之者固不尽，存其才与智也，气足以加焉，则举而必逹行而必至，物亦共避之，气不足以相任，则小事而亦有不可为者矣，故气之大小事量之大小也，气塞天地之间，天地间之事，又何不可为乎！
是集义所生者
义者，物情所羣，服物所自服，而我托焉，则其服也乆己在前矣，夫一日之行，持之诚公也，执之诚正也，则可断，然行之而无疑，此吾所恃义于一旦也，至于事有生平道在宿昔不媿，为常分，无疑为固然，卒然之，接平时之心已足以定之矣，此吾所恃义于积素也，恃一日之义，犹以生平自疑，苟恃在素，昔我无不可以荡然矣。
学不厌智也教不倦仁也
君子之所谓智者在上，则用众人之长，在下则用古今之理，君子之所谓仁者，在上则溉世以利在下，则与人以善，智不以己，仁不私己，此为圣人之仁智己矣。
见其礼 节
礼政乐德，其事相须，其道通也，其俱存也，吾得尽稽之，其偏存也，可通一于二矣，礼可知政，政可知礼乐可知，德德可知，乐虽通政于德，通乐于礼，亦皆可也。
岂惟民哉 节
天下之同生而异才者，非独人也，物之中亦有之，麒麟之于走兽，鳯凰之于飞鸟，皆类也，而异若此，圣人之于人类，亦犹是也。
人之有是四端 节
物之有端，藏者多矣，引而出之，使相推而来，故物有同情而见不能以相一者，意不至也，引此至彼，心非増也，而所逹逺矣故可以保四海。
夫仁天之尊爵 二句
君托于仁，则民众附民众附，则国权重，国权重，则光名逺积恩而威生积人而势生，夫并为诸侯，而以仁居上，是得天置也，故曰：天之尊爵，仁以得民，民以借主，借于土地可倾也，借于民，不可倾也，故能得民死力而捍之，得隣国之欢心，而辅之藏身之固，莫过于此，故曰：人之安宅，是以君子无恶于人，役也，求诸己之仁而已，为仁者求诸己者也，力争者，求诸人者也，求己者，必得之道，求人者必不得之道。
善与人同
善者以众成，非一人所有，如手持足行，各任其一，通以取全，故掇彼益此，不尽也，同我于彼而尽矣，我忘而众善来通，不得其异也。
欲有谋焉则就之
贤人之用于国也，非有己势也，必将得君之情，以为权贱，则令不行矣。疎则意不尽也，故尊贤而隆其接，所以尽才用之术也。
子为长者虑 节
士既髙深自置则所望于人者，亦必以此求之，孟子子思之徒也，将以缪公之礼，责时君世主，而使自我，求容与泄，栁申详为伍，岂可甘乎？故曰子为长者虑，而不及子思恶其以泄，栁申详处已也。
孟子道性善 节
性之所有者欲而已，欲者，爱也，爱欲之所行，自近者始，由其身以及身之属逺而至于天下，然惟其能自父母兄弟逺而至于天下者，则得而指之为善，其専而私之妻子，尽其用于身者，则不得不指之为恶，非徒如是之为善恶也，有爱则生智以营之，智之所营，无所不至，一私其爱于己，而以智从，其后则忮害，巧诈之端，皆相引而生矣，率其平心则固志乎为周也，故虽有终节之恶，不妨于本始之善，本始之善者谓之道，虽其尧舜亦止，如是而已。
方里而井 节
封建之与井田相合，而举者也，封建废则井田，必不可行，君子世其爵，则民不可不世其业，盖井田尽察之政也，惟诸侯治于百里，则地狭而可以及详，而遥制者不能也，诸侯以为己之事而为之，非为天子而为之也，则势不得不尽，察父子相继，而习其事，则地力髙下多少之数，皆可以相悉，其废置増损可以自制而无请命之难也，则不至一立而不可废，一废而不易，立此三者，皆封建之所能，而郡县所无有也，且井田，行则更易，烦而小吏，众以众多之吏治，多变之事，而天子不啻逺也则将何所不至哉？虽其间有大吏以总之，则亦犹之小吏也，非能以为己事也，且周时所谓助者，度亦行之，畿内耳，若夫四方之国，则亦各从其政也，不然，滕岂无故事而至，引公田为据也哉？
并耕
君臣有分，而后父子有等仁义之所以生也，君与民并耕，则夷其势矣，有相因而替者，尊亲之道，所以不可得而明也，夫体不尊则令不行，令不行，则法不可得而举也；刑不可得而致也？君体降，则臣体絶臣体絶则爵不足，欲然则贤，不可得官，才不可得使也，此数者皆败乱之道，所以致之，始于并耕，故偏道之弊，推而后知。
有大人之事  二句
天下所为一体者，人分业以作合功相济，分而得逸，合以得全，此君民之业，四民之事，面貌不谋，功业相加，相为耳目手足也，故曰：天下为一家，中国为一人，非美所説势诚尔矣。
市价不二
一价之道，期使民用朴耳同精于粗，谁不为粗者，此率民而出于太古之术也。
若保赤子
如保赤子，夷之谓无别也。爱赤子者，无择亲疎，爱人犹是耳，然恶有赤子而无别哉？兄之子邻之子，出本情以指之，固甚别矣，别也者，天地之道也，物生有处，必从身为近，从近为推势生，其情非作之也。
且天之生物  故也
爱者，天之生也，易形而为用，于彼曰：生于此曰爱，爱者，循生为意者也，故以答所生之气者，即发而自致。
且夫枉尺  节
枉尺直寻，宜若可为计利而为説也既以利为説则枉寻直尺而利，利之説固在也亦将可为欤？如不可为，是利不可言也，君子当通大于小也。
子不通功易事
四民之业，交相借也，男女之功，交相辅也，皆以实为效士，治道德有为于己，无赐于人，然士之所治，民之所习也，以政令于上者君也，以身帅于下者，士也，此代君化民者也，士不得职，则四民之业，不得安矣。
子欲子之王之  节
言之入也，以多取信一人言之，众人和之，虽有断志，亦将自移，况未始有旧之事乎？故之善速得善之恶，速得恶。
孔子惧 事也
夫立言为教，而托于空虚之文，则寛逺而不切圣人以为表理以待事，不若即事以着理，推往古以导，今不若即今事而训之，于是本鲁史作春秋，因得以明是因失而标，非义理附事行，遂彰是非，依成败愈显，审于防文，以垂逹义，其作史例类，古有其旧，圣人时有变损，则当时之人，自能明于其故，不至如后世不闇旧例，更事推求也，而当时之事，非其在身，亦其髙曽祖父也，事近则言切，语迫则情危，因于往事，怯于来者，此所以惧也，此皆王者绥猷，修道举典，明礼之事，圣人以言语用之不至，侵赏罚之分故实，亦不至，亦遂收劝惩之效，则功足相代矣。故曰：春秋天子之事。
杨氏为我是无君也
人之为我非教而后能然，未敢公行也，杨子又与之以道之名天下，何惜而不赴乎？我太胜则别，物力不供，则险而忮，贼诈毒将尽用之，此之为害明而易，及推之无君，以精者断也。
四书留书卷五
<经部,四书类,四书留书>
钦定四库全书
四书留书卷六
明 章世纯 撰
孟子下
离娄之明 章
物之成者在此，所以为之在彼，矩不方，可以为方规不员，可以为员，法不専仁可以为仁，故度量不生于上，则泽不及于下，礼教不修之，其精则安养，不足于其粗，先王之道，以仁天下也，而事多于礼义节度，此规矩以生方员律吕，以生五音之説也故其事常为君之所难，而为始之所不乐，非君臣力自断于志，不能行也。
尧舜之道 三句
仁者爱人，爱人则计利害计利害，则起制度制度所生，生于仁心，必由先王者，先王仁深而智周所事，得其全也，又积世所累经，变尽而虑患曲，故后世无以逾之。
徒善不足  二句
徒善者行意，矜于小惠，乖于大体，故有在近之恩，道不足以及博，有旦夕之施术，不可以经久，以治天下于数逺矣徒法者守度数而已，具文而寡情，守迹而无转，虚具之法，法亦为弊，故不行也。
上无道揆 节
上无道揆，无其主也，下无法守，无其所専也，法之分属而以责功者，谓之守臣，不信道，守道者疑不贞其处也，工不信度，艺事不正，作淫巧，以荡上心也，君子犯义，庶人之议所刺也。小人犯刑，有司之法，所索也，一国所狂，是谓播恶于众。
仁者爱人，义者正已，故朝廷之上，义所，多设四境之内，仁所有余，义不立仁，不行道揆，法守谨于上，德施恩厚，流于下矣，此仁天下之法也。
二者皆法  句
言尧所以槩禹汤言，舜所以槩伊吕语人，以至不及其次，嫌于渐降矣。
行有不得 二句
反身者，代人责己也，人之自咎者，人常寛之，虽有不及人，恕其情矣。
人有恒言 节
人有恒言曰：天下国家，散辞也，均辞也，相系为属，则非散者也，相归而重，则非均者也，天下之本在国，天下有不若国之急也，国之本在家国，有不若家之急也，家之本在身，家有不若身之急也。
为政不难  节
道者因时而有正者也。当时之世，卿权已重矣，以力加之，则祸生于不可知，因以德镇之，则世之所为难服者，正吾借以服天下之资也。
天下有道 章
天下有道，有大德之主也，有大德之主，天下不得不归于德，天下无道，无大德之主也，无大德之主，天下不得不归于力，不得不然者，自然者也，君子所谓天也，其有德，无德者，则其人也；由此观之，人常处先而为之地，天常处，后而为之势，明圣之君，亦善其所以生天者而已，何以生天？以德，何以为德？以仁仁行而民附，民附而力多，所谓不得不然者，天下其当之矣。
居下位 章
诚不足于亲者，必不足于友，不足于友者，必不足于君，与民愈疎而愈。便于伪故失之亲者，无不失也，失之于诚而无不失也，诚者，气之至真，积之极于隆天地，所以感万物，人亦犹是耳。人抱其诚，所以能至乎物之防，而欢之物，诚而神生，其间者也。
诚之所始，由近而始，近者诚之地，草木之物厚者，在本而枝得分之，故父母朋友，君民诚所先后矣，于先不足，后不得，待其流也。
存乎人者 节
心目之相至也速，故能效其心之诚正而自得，不正则愧之，此心之为善，眸子同之者也，贼莫大于德，有心而心有目恶之，先导孰过于眸子，以其见君子而能自咎，则体中之有正者耳。
恭者不侮人 章
俭者足乎已，故无用于夺去，其夺之本也，故不侮恭之本事也，不夺俭之兼事也。
事孰为大 章
父母期于子，欲无不全也，无不安也。自身而往，凡与身相属者，皆欲使固存以奉其身，此父母者之心也，身守则无不能守，父母无穷之意安矣，故曰守身，守之本也言于承志之道已全也。
仁之实 章
取物必于其源，分物必从所，多情生于身，更反所生以求情，源莫逺焉是情本也，情所全用，是所多也。于是取分，可不竭矣。从实而往者皆得实也。不忧累伪也。
乐之实 段
乐则有动于心，有动于心，则不自持，喜斯陶陶斯咏，咏斯犹犹斯舞，有不知其然者，有咏有舞，乐之端矣，先王之乐其节，饬之者也。
子产聴郑国之政 章
言固有借，古人以立端者乗舆济人偶，一为之于义，非害所用为讥者，将以着王政之大借以起説耳夫子产，何可讥也。
惠而不知为政
惠而不知为政，不可也，知为政而惠，无不可也。汤教祝网，文王葬枯骨，武王防暍者，此又何可讥哉！
君之视臣如手足  节
为人君父必知，臣子必至之情，不知其情，而恃分相与我之所以貌以与人，非人所以来，于我也，夫使人藏其心而我不知，则其一旦岂可言哉？故腹心冦雠，在国之臣有之，非独亡者也，以我所以往者卜之，则知之矣。
非礼之礼 节
非礼之礼，以小恭狥人者也，非义之义，以小槩立慬者也，小而不大故是而终非。
大人者不失 节
物之近本者，其气性全，赤子之心本气存焉，失之本统，而假外为増益者皆累伪也，为终而无始物，所以常病。
君子深造 节
学而知者，得之古也，问而知者，得之人也，虽复温绎犹不处耳。惟悟而至之，得于自取，然后能赖其用，而造其新，故自得虽少，足以周于事也，自人得者，虽多不足，举其功矣。
独用之智不足以取全，故必今古而求之，非倚古今也，游外所以发内濬耳目所以召心，明求之人者，皆求之我也。
博学而详説之  节
事之不可同者，形相悮也，及造其里，皆相为通，夫一气变见而成四时，一理变见而成生杀，相异之数，至于相反，然求其説杀不异生，恶不异，爱天地同物隂阳同化圣贤，同能万物，同才虽千万化，其事一耳，天地万物犹将同趣，而况人事推移之间乎？故物多理少事，多道少。
以善服人者  节
善者世之所尊，然犹败于所用，恃而加物，则众害其长，能以善下人者，斯敬之也，能以善防人者，斯爱之也，以善下人，善不及人，特以天性相奉焉耳。以善防人，人赖其利矣，各以已有得而恩其情也，是以天下乆而归之。
原泉混混 章
古之君子，先成于心心足矣，后暨于事事足矣，后及于功功足矣，犹不必至于名之分也，后之又后之，今之君子无从来之事，未具前数者，而名顿至矣，来于无端，亦去于无故，何可长也。
人之所以异于禽兽者 章
人之所以异于禽兽者，同乎禽兽之生而能明其故，别为人类而处，而能察其情，因能以仁义被之所恃者此耳，自此而外，形体嗜欲，有均之者矣，同者显异者，隐也，同者多异者，少也，非道之少，徒以道异之少也，或去其异，或存其异，存者非益其事也。天之与我，无失焉耳。天固别物之生，奈何取混也。
王者之迹熄 章
周衰，王政尽弛，凡所以教化天下者乆而遗迹皆絶，诗教亦絶焉诗者咏美恶，而为言者也。岂无遗文，耳目之所新，始能感人之意，陈文宿义，则意不起也，孔子通其意，以春秋续之，其所美，诗之所颂也，所贬诗之所刺也，变其文而寓其意，以是为可以续诗也，及事众者，言不得不约言少约者，防不得不辨，义也者，言中之礼义可论者也。先后详畧称名称爵之间，有通词为定，指与世相期，以指美恶者，为出于约，以总多不得，不如是也。故曰：其义则丘窃取之矣。
天下之言性也  章
天下之言性，未有不据于故者也。虽然，必以利者，为本性之行，物于其所安，则发而自极其所不快，则龃龉而不前，所安而行，所阻而止，吾所以奉性以用万物之道尽矣！不然者，于己逆不然者，于物逆何也？逆己之性而用者，未有不逆物之性，而用者也，夫物亦有故，故亦有利矣，利者，其常然者也，常然者，可以相复，非常然者，未有可复者也，今日然，明日，有不然者，鬼神尚不能以期之，况于人乎？故据于利以用者，我可据以知物，人亦可据以知天，如是，则于天下无难也；天下亦可据以知我矣！天下于我，无苦也，此利动之福也。
君子所以异于人者 章
事惟无以处心，则常为物所使，君子有以处心，是以能防然于天下，今夫仁礼相复之物也，往而不复，必非其所以往，君子责出以端本，虽三复而无已焉，及终不可感，则又可以理足而自安也，然则于天下，又何患焉？夫与人并处，而独免于患，此所以异于人也。
禹稷顔回同道曾子子思同道
凡异而同者，皆道之全者也，道有全则处一方，而以其余理寓焉，及其境，移理亦相追，夫境已去矣，而行不改，则所行者乃非其所行者也，故变者，物之一者也，异为真同，同为至异，见异于同，乃可辨，道见同于异，乃为见道。
怨慕也
凡非意之来，皆可以其自得，无忧者相待，惟亲欲忧我，则不可不以忧处之所以受亲之怒也，怨非正情之发，然有时为善，舜与小弁，皆宜用怨之地，不然，不可以为孝。
民无二王
民无二王，势不可也。虽尧，舜亦不能俱立，然而尧以君道终，则舜之为相，明矣。
孝子之至 节
舜之有天下一也，或言之而为大不孝，或言之而为大孝説所成也。
天与贤 章
天者，物所大归也，求之而无故者，则以归之天，或贤或不肖也，或为相乆或不乆也此诚非自为也，信乎天之主之也，暴乱而必失也。中材而可以安也，此求之有故，为之有力也，亦天因而废之也，此不全于天之事，归权焉耳。故将为无人功者与名，以天之适然也，受者可以安矣，将为有人功者与名，以天之必然也，得者可以惧矣！天者先人，而后人者也。
唐虞禅 节
古初之世，天地之功未成，万物之用不备，变大而事艰，于时为君，非求神圣不可，且物鲜奉薄而忧劳，可加举以与人，直释负耳，夏商以后，势已大定，而故迹可循，中庸之主，可以托旧业，取成功，使天下之人借先恩以奉后主，亦与以所安也。而财足物，赡上有大奉非定于世传，亦何以塞邀幸之心乎！
天之生此民也  节
古之所谓圣贤者贤愚，贵贱通已于天下，而公计之，我贵也？曰：天以我司治理也，我贤也？曰：天以我任教化也，在彼者皆吾事，在我者，皆物所待也？身无独身事为，通事常合天下以为心，此为圣贤而已矣。
吾未闻枉己而正人者也
正与大为类邪？与小为类，事理相从，不乖其数，就功既大，无以邪道取通者也。
百里奚 章
事之不可据者，以类论之，因其一二可以推知其人之所至，得其人之所至，可以知余行之所通，此论世之道也。
智譬则巧也  节
易曰：干以易知，坤以简能，日月星辰，司气行时，此知事也，水滋土，育致劳作力，此能事也，知以虚而毎，大能以实而毎，小地力之所作者，用天固不尽也，三子力用者矣，坤道也，孔子备于智用，乾道也。
禄足以代其耕也
王者制爵，从天制禄，从地度量，起于庶人，而自吏之至下者，始不曰我禄之也，其劳力，如是而食其报，适如庶人之自耕，而自养耳，下士代耕之义明，然后卿大夫之义皆明，虽天子诸侯，亦皆代耕而已，苟为无功于民，则是不耕而食，于义无处也，故天子庶人无以相过，而享大奉者，有大责也。
用上敬下  节
身为天子，则势不可以有所下天子而有所下，则其势不尊，不可以正于四海，故尽天下无可以势屈之者，而唯屈于贤屈，不由势既自全于尊，其于申德亦又独至矣，至贵犹不敌，贤天下复有加于贤者哉！
充类至义之尽也
物立所对而可分，充类至义之尽者，充不义之类而至，所对者之尽也，于两端而求其界，义与不义之分也，于一端而求其界，大不义与小不义之分也，言分务其尽，今得义，不义之分，而大与小之分，不得则分之説未尽也不可以立断于天下。
不见诸侯 章
士不敢见诸侯，所以全君也，亦全已也，为庶人，而皆得至君之前，与之揖让，则君无以为尊矣，故曰：所以全君也，有贤人之名，而君得以役，令之则贤，无以为重矣，故曰：所以全已也，故不见诸侯者，自卑之甚也！自尊之甚也。
往役义也  二句
士之一身，兼贤与民之分引民之分以自予，则事宜从君，引贤之分以自予，则道宜亢，己屈于不知己，吾为庶人，而己伸于知己，岂得庶人使之哉？传曰：贵有德，为其近于道也，先王重道，寄之于贤士，虽自悒不当损道，亢身隆道，古人之善成君矣。
一乡之善士  节
道髙则势孤，势孤者，求和弥切，故行过一乡者徴士于乡过一国者徴士于国，非独情亲，势亦使之，夫物之求类，本乎性命，草木犹得类而茂，而况于人乎？
君有大过则谏 二句
极谏不聴，则易位，孟子意为言耳，于古无文，然同姓分祖宗之身，即有祖宗之责，固得以祖宗临之，则于义亦适也。
性犹杞栁也 章
本仁义于性，孟子之言也，説以崇天事，道出于天者为尊，可明为不易之理，谓起于人伪荀子之言也，説以重人力，人有己刀者称能，所以并兴，三才之功，其説不同其归一也，古之王者，盖两用之，是故指孝弟以求端引同类而至，尽此借其自然也，慎防防危敬戒不怠，此厚防，不然也，自然之説胜与天下以易亦怠，天下之修，苟任性至尽，虽至桀纣，不难其説将不信于天下，唯有为者，为无弊，故性者，君子所为，端而不深，恃得恃者，唯人事也。
説有轻重则其义迁告子言为仁义，因而饰之也，易以戕贼，语深而义不在处矣！故孟子之説可以攻于戕贼者也，非可攻于为之者也，所辩不当所论。
性犹湍水也  章
性犹水也，遭物搆防而成，故人之心，非有藏于先也，因于有耳，有目而有淫，欲因于有口，有腹而生嗜好，因于有身，而念父母亲兄弟私妻子，因身家而私乡党，自是以往，转相因以生无穷；因于有欲而有恶，因已之，欲恶而旁及其类，凡与物接，皆有欲恶以待之，推所由来，各有相縁而及之故，而皆非有质于其心，所以为善者亦圣人，君子通天下于己而断其可，通与不可通，而公私是非之名生焉，若夫性则固，一无所有，而性之所能，则固无所不可也，此告子之説是也然因于欲恶有可通，有不可通，而欲其通恶其不通之性又生焉，则孟子之説亦是也。故孟子之説极于其末致也，告子之説据于其本然也，所意不同，故为説异耳。今举本举末相与为争，而不知其合也，是天下之惑说也。
性之所动，皆因于身之违顺而化形无穷，其所以动而捷来者，则其相习之故，行于熟道而势使之也，使身可去而心可独行，则纷纭者，知其必无所生之根矣，使心可寓于他质，不食不饮，不族而处者，则纷纭者，亦必无所生之根矣，物质既区，所作从形，岂不然哉！
生之谓性也 章
天地万物尽同耳，无以相过，言相出者，各私已分之言耳，牛犬，自谓必以人不若已也如防途，从本正求同之同，然后冺异形归一气，机息事寡，而风俗静，道德平矣。人亦生于中国，物足事易，遂可多端耳，如在荒漠，生物鲜，则藩饰之用，自寡力用苦则仪节之数自畧性从势止安在？有异乎？故自贵其异者，人自其类为言，不足与天地公言耳。
食色性也  章
仁内义外説真是矣，义众敬言，敬亦爱之，物义之正，用独以严断万物，非物所乐矣，乐者性之动，所乐而出之，是其性也；不乐而加之，非其性也。
乡人长于伯兄  二节
乡人伯兄之际，即可以庸，敬斯须之说，加之矣，然其敬疑也，代伯兄以叔父无疑于敬者也；代乡人以弟无疑于不敬者也；而后常暂之情可明。
乃若其情 三节
性情一也，刚柔而言之，性者圆以从化矣。一性所出，遭事变端恻，隠羞恶辞让是非，一性四能，其才通也，四者皆善也，美于其名，则曰：仁义礼智也，四善者我固有之矣，善者为性，性者自善，反覆之辞也。
富歳子弟多赖  二章
物放之于自然之地，则本然之质，见今举人而任之，自然则必善人少，不善人多矣，盖性诚无所不縁，则近与逺粗与精而皆存，然近与粗据于地之便，而常深精与逺处于地之疎而常薄，则亦足以相掩而已矣，故礼义之好，诚然也，仁义之心诚有也，而不能当，情欲之所夺，其可夺者，则亦当归之性也，故君子不恃性，恃夫有损益之道，以调之所美于言性者，亦曰：此吾性所有，非人所为也，而借以深其从来，抑因性以为端，为功亦少，易也，据性太深，则孟子之说，亦将有所穷，故礼义之心，即可陷溺，牿亡矣，而情嗜意好，奈何百变而不失也哉！则自然之说，人将夺彼而与之此矣，且操与养之，云将安用之！
平旦之气 几希
平旦所为浮沉，嗜欲之中，虽有仁义而莫覩也，夜而寐，于是俱置，及于始觉，介然俱举，则仁义之于情嗜，参而生焉，夫叅而生者，其防者也，故曰：近于人者几希，夫心非异物，清气浮灵，人谓之心，实则气也，形动气扰，形止气息，形气相俱，明可徴知故指气言心，从所易见耳。今草生木长，皆于夜向辰之时，盖息机在是，人气亦同之也。
人与天近，唯始生时，自无入，有去之未逺固当与接也，平旦者一日之始寐，其未生也，寐而觉其始生也，彷佛孩提，唯此时有之，故亦通于维天之命。
生亦我所欲  章
所以临节能死，恶心用之，非欲所与也，恶由生发，及于其甚，则以生足恶，悲愤感慨，无物足以泄之，极之死，以盈其量也，以欲用之，则不能矣。
恶而能死，必发于卒然之间，及于势缓，多展转之计矣。虽然，使行道之人而有宫室，妻子之奉，则一何不忍？有生之乐，以待其后也，惟其生而无可欢，而人有以急之，是以赴死而不悔，然则人之贵于生者，亦欢于生之乐，而所轻于生者，亦不能忍于生之苦与，则好义恶不义之说，亦不得専于其间也。
轻重之辨，共明之，共不明之共明者，物之轻重，共不明者所系，身之轻重，故万钟知胜于箪豆，而宫室妻子反加于死生也，悲夫！
生有可乐，则防之弥至，生无可乐，则自视亦轻，故不能舍生者，徒不能舍欲竟，非重生之情，不惜遂死者，徒不忍所恶，终非轻生之念人之重生，但重欲耳。
仁人心也  节
仁据全心，故専心之名心有知，而知有欲，欲为爱而爱为仁，故曰，人心也，义辨物别类，各有其理，于此乎？于彼乎分，指所之乗而往者得心之安，当物之分，故曰人路也。
仁从欲动义，依不欲止不欲，全欲之事，义者仁之余，则亦人心也，故曰求其放心而已矣。
弗思甚也
人皆措身于髙己措身于卑，非尊身之道，于是非之论悖也，人皆措身于福，已措之于祸，此非利生之道于利害之论悖也，盖见不及全未能掲前后而立衷，是以意夺于近而论，悖于逺故曰弗思甚也。
体有贵贱 节
身心相托也。常相伤行，心之是不能足，口目之欲行，口目之欲，亦不能虑，心之安口腹相归也，亦相病口之所甘，亦不求腹之所可也，故一身之中，相为胡越。
心之官则思  大者
思者所以论物而制当者也，徒曰从心，心之物多矣，与体相知，则亦与体俱往已矣，立其思者而用之，所以能与之出入，而相议也，然后行于杂然之途，而皆得其所，当其于耳目也，有以予之，亦有以夺之有违，有从而济于利也，夫讲于逺以全近论于大以宁，小者思之，所专长也。
耳目，遇其所乐，则心不能守其所安，此见夺也，当机应防一，使心先事观理制，当审则求中，则权重攸归，心强而耳目，弱不可夺矣。
仁之胜不仁也  章
土地均而一强一弱者，以人民相胜也，人民均而一兴，一亡者，以德行相夺也，德不积不可为，德传曰：今夫水一勺之多，及其不测，鼋鼍蛟龙鱼鳖生焉，今夫山，一巻石之多，及其广大，寳藏生焉货财殖焉，一勺亦水，不能成水之功，卷石亦山，不能成山之用，同物之质，多少有差，能力相去不可为道里，故天地用气在广，与大圣人，用德在髙与深。
夫仁亦在乎  一句
行之而乆为之而全，虽刑名法术足以为利，行之不全为之不乆虽尧舜文武之道，不可以为力，熟仁者，全与乆之谓也。
礼与食孰重 章
礼者本末，大小而行之，以小辅大，以末佐本缓，则使相为饰，急则以大与小者独行，故礼食亲迎，平时之法也。不礼食，不亲迎，变而置权也，其要皆归于礼，而顾以名与食色则其说，安得而不舛哉！
先王之制为礼也，以全生也，人有五官之嗜物，不必赡也，以礼驭之，不使伤不使乱而皆得于食色之安，此先王之善养欲也，故推而归之，食色皆为食，色何礼之有焉？苟反其说，推而归之礼，又皆礼也，何食色之有焉？如全生以有为，娶妻以承宗大节也，而小谨缛，文皆所可畧此可言礼中，轻重相权之数，谓于食色无与可也。
奚有于是  二句
形不足以为辨，在能其事已矣，如能举百钧，则为有力，不能举匹雏，则为无力，以所能断也；然百钧则有不胜者矣，尧舜之道，岂有不胜者哉！尧舜之道，孝弟而已矣，其余亦其类耳，衣食言动之间，皆是也。岂有不可知者，岂有不可能者哉？言道而匿其难者，见其易者，所以使轻入其中，亦既能其易矣；难者即不难也。孟子之论，未有不从易言者不忍人，而以尽仁不穿窬，而以尽义性善，而以尽尧舜亲长而以平天下，凡若此者，皆所以诱天下而与其进也。
仪不及物
筐篚币帛谓之物，拜跪，恭敬谓之仪，已得其物，则责其仪已徴其仪则责其志，志者，礼之所重也，仪之于志为近，而物逺之有仪矣，君子犹有求也，有物无仪，如之何其可哉！
君子之事君也 节
道者义也，制义以己所以止贪仁者，爱也，推仁于物，所以济众侵地，以成贪道，不许也，杀人以戕生，仁不许也。
尽其心者 章
物莫大于天，权莫尊于命，天者，人之所谓髙逺而不相及也，命者，人之所谓不可如何也？君子不逺天不幻命，夫身在天中，不足比于毫毛，然心之所有天事，无以相加也，仁义之数，同事隂阳五常之德，一体五行，非但相如诚一身耳，既为同物，但其自悉即悉天之藏矣，自知耳！非相知也，夫物乐其所与同，未有与同而不得其欢心，此心之性，不失则隂阳之机皆顺，比天于父，吾为孝子，比天于君，吾为忠臣，故曰：所以事天也，天以二气生万物，气动数成物以为命，其生，命也，其死命也，物皆范于不得已之中，虽然，未定也，造化之来，以阳成生以隂成杀累善以増阳损不善以灭隂然则自为可吉之道，自由可寿之途，我命在我，亦不在天也，故曰：所以立命也。
顺受其正
人之所乐，富贵寿考，安逸显荣，使尽无望而至，则天道不贞，人之所恶，贫贱死亡，忧危险难，使由我而得也，则天力不纯，不纯于天，人理杂也，不贞于道，天施妄也，皆不可谓之正，天之有正人成之也，人尽其道，而天之来也，无妄而来也，其复也气究而反也，然后始有以信天道，故曰尽其道而死者，正命也夫！尽道而犹死，岂可谓天有理乎？数之极而有变，天之所无，可奈何也？是其正也。
求在我者也
富贵荣显，人之所以材有德而天之所以福善人，自本致之，是谓求我自末争之，是谓求外。
万物皆备 章
人之一身心为天，身为地目，为日月耳，为虚空声为雷，霆气为隂阳骨为金石髪为草木肤肉为土，血脉为水，嗜欲情性，同体禽虫，人类之中，有尊有卑，然对易者耳，故对君为臣，对仆为主，对父为子，对子为父对兄为弟，对弟为兄，一身之中，千变千名，万物皆可以称之，故曰，万物皆备于我矣，故我亦万物也，万物亦我也，我亦万物，我则大矣，万物亦我物则亲矣；于身尽诚，则于物流通，一不立异，举世成同，如水入水如火，合火畅之至也，故曰：乐莫大焉，夫我亦天地，何不能若天地，我亦万物，何不能顺万物，亦君亦臣，亦父亦子，亦兄亦弟，何不能通父子君臣兄弟无以知彼以我知彼情，智通而恻隠行故曰强恕而行，求仁莫近焉，乐所以大，以万物也，仁所以近以在我也，且夫我备万物，万物备我，通事也，然则天地古今，我无不在，是以生不为存死，不为亡不髙尊通不丑，卑穷万身，万化适以备其能事者也。
夫君子所过者化 节
圣人在上，天下耳目，属之耳目，属之则精神留之，盖有感之，一旦全易生平者，故所过化也虽不尽然，苟有一二，即足以名之矣，夫天在上，与物相逺地处下质而防愚，然万物自生其中，圣人神化，亦复如斯也。迁善不知观而化也。物观而化者无事，以相至存，此喻彼而已矣，夫是之谓至神，神然后不烦不烦，然后大及其逸也，欲不劳不可，及其劳也，欲及广不可。
人之所不学 章
天下之物自然者，常美不学而知，不虑而能其事，全于天矣，夫道在天者，虽主杀物，犹物所安也，道之有作者，虽其爱物，犹物所不恩也，故自然者为良，夫道之美，称曰仁与义，言仁义，则世以为不可几，然其事即在于孩提之爱亲敬长，此二者生而有之，非学虑所至也，生故自然自然，故无不然，逹之天下，逹之天下者，自然之徴也。
舜之居深山  章
机有在而忘故与木石鹿豕俱静，静而反于无畛，机有在而生，故与善言，善行俱起，起而全理皆应，故圣人者体与无亲，用与有属者也。
无为其所不为 节
欲为则难，不为易耳，不为所乐为者难，不为所不为者易耳，举天下之道推入，至易之中，天下所以乐从而不怯也。
道取诸心而足所不为，所不欲，此尽道矣，学取诸心而足无为，不为无欲，不欲此尽学矣。
广土众民 章
有其蓄者，未尝不欲得处而效也，安利人之为心者，切于其思，致之也，故大行大乐小行，小乐蓄者，得泄恻隠之心得用也。然未可为得，性之尽物之得性，以己为故，是故身受其嘉，而放于防，百节相谕，以极其欢，非若乐欲外而不内也，此性业以浅深也。
君子抱德于身，通量于世，及物之谓实，尽物之谓大，其与私所得于周身，四骸受意而和唱，百节传情而滋洽者，乐之大小，可同量哉！孔子在中之乐，必有不如尧舜者矣，然时适不逢事，适不展所乐于世者，不可冀矣，君子有以自寛也？曰：我不尽待外矣，一身之中，性得情足，吾何慊乎哉？虽及物为大而存身者，亦真也。
易其田畴 章
财用者诸徳之总财用足，制度定则物宿于有余之地险诈，不行私意，鲜薄父母妻子所不尽，广之为仁，公之为义，推之为让，奉之为礼，睦姻任恤，皆以生端矣。
观水有术  二节
水与化为体，毎变多而文众，日月所用，用于其光，故徧锡物以色而大，显之观圣人之道，亦于其灿然者矣，章不足，是理不备，理不备，则变化不成，未可以论于髙而语于妙也。
鸡鸣而起 章
始既定，则终亦相随，毕世之学，肇于始学，一日之事，肇于平旦，夫舜跖者随事之名耳，岂以多事后名哉？一行之中，有舜矣，一事之中，有跖矣。
所恶执一者 节
道全举，则取全于人，全废亦自全于道，举一废百，百遂废矣。人以道在是，不别求也。
人心亦皆有害
伤于贫者，美富，伤于贱者，美贵美，生于所伤也，美富而贫，已恶美贵而贱已，恶恶生于所美也，以此二者相展转于无极，故贫富贵贱，皆害气也。
尧舜性之也 章
尧，舜之仁义，由心所发，我虽着之身，人但见其心，有以效其为性也，汤武未成于心也，先力之身矣，既身之所为，有实可据，有功可明，性与非性，又何论也？夫性不身着天下，犹无以受其功，身已有矣，此性亦将同其事，夫身者之于道，尤质耳。
乆假而不归
假而不以实居名，非伯者之美也，而未尝不为利于天下，故善美不待实，况其实乎！
君子居是国也 忠信
君子贫富，上下皆有以为功，上而事行，未可期者也。下而教逹必可期者也。不得于上，必得于下，无无功之时。
不素餐兮  二句
君子不用于时，则无功于人，然犹传食诸侯，是素饱也，虽然，道阨于上，教逹于下，则犹足与先王分功也，是亦国家之外臣也，何为不可？受养乎？
仲子不义 节
让于众，行中特备一行，则小者耳，所让之大，不足以大让，人以全行相责，此一端者，岂为多端偿哉。
食而弗爱 章
爱薄而用敬，敬所以接疎逺也爱甚而加敬，敬所以事尊上也，过爱之量，乃至于敬，是以亲地而尊天。
形色 节
性随身发，有是体矣，顺于其才，动为嗜欲，苟身所不有，性所无端也，吾岂知心别居，以治五官乎？抑随五官处乎？则人无天性，形色天性矣，随形是性者，亦随形有正任而履之，莫不得动静之安，此唯圣人能之，非圣人者，将必制形而使之，岂得信形？而践之哉！
君子之于物也 章
所厚不厚则及薄，为无本所薄，不薄则所厚为非笃，仁民而弗亲，所以亲亲也，爱物而弗仁，所以仁民也，不使末侵本之数，则本有余本有余，然后得以属末矣。故分数明，尽得之道也。分数不明，尽失之道也。
仁者以其所爱 四句
厚之所始，始于其本，厚也有余，而后及疎薄之所始，始于其本薄也，有余而遂及戚，自本至末，厚之所推也，自末至本，薄之所推也。
春秋无义战 章
无义战者，大义之不存，大义不存，则以小义相加而已，春秋防盟征伐，皆失义之本，本失而取末，不幸之中，犹有幸焉耳。
尽信书 章
君子欲成吾说则可，黜古人之说以全之，盖将以吾说教天下而或据古人之义以相驳，则义不得成，故举古人所实有者，亦以为诬，而黜之意，将有所全不得不尔也。
舜之饭糗 节
贫富际我于一时，我皆以生平之心，居之贫，若可终身是常，其贫也，富若固有是，常其富也，故圣人无一旦之心。
好名之人 节
凡矫而过当其反也亦必甚情理相复之势也
民为贵 章
居尊者托业于卑，在上者起势于下，宇宙之初无君，有君必自庶民矣习乆势成君始，专断于上下，然其聴于民者固在也，特迹隠而形匿耳。
口之于味也 章
性之所有者全道之所任者，偏性所厚，道所裁也，其所薄道所隆也，故有以为性有，不以为性，此善用性也，孟子之言性多矣，独此为无弊，性者，心之所欲，然而必然者也，遇物而皆以此着之，故其事异方在口，欲味在目，欲色在体欲逸，性生于身，故所重与所先皆归焉，自身而往，有父子，家人以身之故而及之矣，自身而逺有君臣亦以身之故而及之矣，爱因昵而生，敬自严而立，故仁义礼智者，性行逺而有之也，声色臭味，其行近而有之也在逺而善之名，多焉在近，而不善之名多焉。故两端者性之所之，而皆有者也，取舍以为道存乎人事之所用耳，性何责乎？
性于人也，处近则深在逺而薄简于在身者笃于及人者浅所深，而深所浅，君子所以用性命于人也，贤愚之数，处于不定，而贫富贵贱，非力所移，信于其定者不定，于其不定者，君子所以用命。
圣而不可知  一句
禹，汤：文，武之圣人所能知也，伏羲，神农，黄帝之圣，非人所能知也，盖将离于人之类，及于鬼神之分矣。
人皆有所不忍 章
义于身者仁于人，仁者义之所能有也，害人者，于人不仁于己，固不义矣，穿窬者，于己不义于人，故不仁矣，今夫媚人以言者，非慈于人，取人之术也，则穿窬之类也，是其贼人之甚者也，故义不立者，仁不成人，易仁难义，义者，君子之所求详矣，是以少事于仁，多事于义也。
士未可以言  节
非所言而言，以言甘人者也当所可言而不言，以不言甘人者也，小人媚人言黙之间，以载其情。
养心莫善于寡欲
欲为心所生，心为欲所害，致欲无己，正义之心去之，犹且不已，宁静之福，亦去之，心无正心之伤也不静其所焉，心之伤也，故曰：养心莫善于寡欲。
讳名不讳姓  独也
事之所同情，防其际者，以众散也，其所独情，生其间者，以専明也同异之论，探人甚深之情。
兼讳姓，则父母与族人等矣，兼不忍所同，则父母与他人尽等矣，独而后境，切此可以信事理，独而后感生，此乃可以信人情。
恶乡愿恐其乱德也
杨墨乡原据于其説必谓是或一道矣，循势而极之而害，乃见君子恶其所终。
由尧舜至于汤 章
夫顔渊子贡诸人，足为孔子之与矣，孟子以为不类，未能若禹，臯陶之于尧，舜，伊尹之于成汤，太公之于文王，犹之未有与也，自以去之不逺宜成其数，虽然，亦诚然也，孟子与孔子能离合而与之相究，及时诸人不能则一于孔子者耳，夫一于孔子，非孔子也，能为孔子者，其与离合者也，使后无孟子，孔子之教，亦或未全矣，故天生孟子，孔子之副也。
四书留书卷六
四书留书自跋
道者有物之文理也，其始也有所出，其行之也，有所成，圣人因所能以制道，因有功，以名道人所不能不得而用之也，推而往往而不得其所成，则无谓用道也，故道之所始，因性所可能，因物材所可任，上从天地明法之悬，意象相凖，下倚万物，长短之质，比次调合，选用其宜，其传于今者非一，圣人之虑也，所损益而议之者，有数世矣，故道也者，可以行也，可以大也；一人行之，不为賖，众人行之，不为迫，起于足下，至于千里，不易其途，不更其所，始而不苦乆而不弊于己，甚得于物甚宜，及其至之美而多功，其为之地者，父子，兄弟，夫妇，君臣朋友，其统而通者，仁礼义，知信其散焉，而为名者，孝；弟，忠，信，节，介廉让之类，其应节代举，时君时臣者，质文奢俭，文武寛猛，其用物与器，以道被之，使辅道者，车马宫室，弁冕衣服，度数等列其以佐道取一者，名号书册，典制刑威，夫物多则有不收之虑，理大有难，周之忧途逺有不逹之悲，故用道者，又有道，其要得本而推之已矣，夫举本以用末，犹流至也，提小以包大，则裕而安顺而通，故有理性，修身齐家治国详畧以至之道，此五帝，三王圣贤之所同也，若夫立其所，尊与其所防则各有矣；尧，舜：禹！汤，尊天而防中文武尊天而防礼孔子尊古而防仁，孟子尊性而防仁义，其有所尊，何也？以从来者重之，自镇信其心，不得从来者则不尊，不尊不信，则不复审守之，其有所防，何也？以期约众理也，治众者必有主，而定得主则众者之进退饶减，曲得其故矣，且夫据一而安焉，人之所以不瞀也，其不同然者，此论火之说也，论火者，或曰火热，或曰火明，或曰火赤，言赤得色，言热得气，言明得德，然举色于一气，与德二俱随，举德于一气，与色二俱随，举气于一德，与色二俱随，非举之所兼也，所举之所兼也，同于在火，无以遗之，故道之制事也，有道从其本也。道之用道也，有道从其一也。层复叠积，皆有其道，是曰道矣，故匹夫虑以存身，曰：何道以存之也，士庶人虑以宁家曰：何道以宁之也，王者虑以理正，多生曰：何道以理之也。无何道也？此道也，故曰：道一而已矣，夫道者，以通为利者也，道之所始，物理自然自然，则皆知，皆知则同，同则通，是故道所以下，亦所以上道所以往，亦所以来，以所以上者令则下从之，而安矣，以所以下者进，则上受之而乐矣，以所以来者徃则人受之，顺矣，以所以往者来，则已得之宜矣！数者之来，皆生于通，通生于同，同生于皆知，皆知生于自然，此道之为利，老子之道，匹夫之道也，管仲韩非，商鞅之道，一国之治之道也，墨子之道一节之道也，古人云：圣人之支与余裔矣，或亏蔽其末，或违离于本，或弃遗于身，是以局而不通，一方有所至而不大成，荀子之道与？孔子，孟子之道同乎？曰：孔子尊古而防仁，荀子尊人而防礼，孟子尊性而防仁义，荀子之道孔子之道也，与孟子之说，则异也説之所反情之所同，天下有不信，孟子之说者，则荀子之言，又遮其后而为功，孟子之言曰：人性善也，如是！则尽性而已矣，故孟子以其权与性荀子曰：性甚恶矣，能胜之者，人之功，然则人道重矣，故荀子以其权与人，以权与性顺而致之，使天下得其欲而逹于道，因性于一端，化用于千百，天下之所便也。然而有虞也，苟有狠如桀，纣，戾若始皇，周天元齐文宣以是说告之，彼将曰性吾所自有，自固知之，乐骄淫者也，嗜贼虐者也，性诚生而有也，恶真当为耳，岂独桀纣不信，吾亦不能为之解，何也？人必逆性而为恶，将不能终日也，于是荀子起而告之曰：凡为性用者，禽兽也，草木也，人之力大矣，能胜性而逆反之，此所以防于天地之间，为性使者，弱也，不然，则愚也，强戾之人，方自雄其智力以为无所不胜，今乃知为弱，与愚不能胜性而为之使，或动于自防之意，则翻然改矣，故性恶性善，皆二子助道之说，所以作天下也，而不足以伤其道之所存，故性之善恶，为是说者，其犹可也，辩之无己者，非也，必辩为善将，可曰性善，即足顺之而功毕，人无事乎？必言性恶，将可曰：性不可反，第因任己乎？既两不可，则性善与恶总无与于道之事也；言性善者，欲以实道之自然，然别有自然之说，不必据之，此也言性恶者，欲以实为道之当然，然别有当然之说，不必据之此也，夫物理必如此而可？则道固自然矣，必如是而行，而后不败，则道固当然矣。故二者之说可以他说易也。