钦定四库全书     史部十一
浙西水利书      地理类四【河渠之属】提要
【臣】等谨案：浙西水利书三卷，明姚文灏撰文，灏贵溪人，成化甲辰进士，官工部主事，是书以天下财赋，仰给东南，应天之苏，松，常三府，浙之杭，嘉，湖三府环居太湖之傍，尤为卑下，太湖绵亘数百里，受诸州山涧之水，散注淀山等湖经松江以入海，其稍髙昂者则受杭禾之水达，黄浦以入海，滛潦时至，辄泛溢为患，葢以围田，掩遏水势，无所发泄，而塘港湮塞故也。因取宋，至明初年，浙西水利者辑为一，编大义以开江置闸，围岸为首务，而河道及田围则兼修之，其于诸家之言，间有笔削，弃取如单，锷水利书及任都水，水利议答之类，则详其是而畧其非而宋郏氏诸议，则以其凿而不录，葢斟酌形势，颇为详审，不徒采纸上之谈云，乾隆四十五年六月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
浙西水利书序
三江既入，震泽底定者，浙西前古之水道也，海塘南障，三江北折者，浙西后世之水势也，与古小异矣，水已小异，则治不尽，同欲尽同，所以劳大而功微也，夫浙西之于天下重也，水利之于浙西，又重也，故为书焉于宋，不取郯，议者为其凿也，是故无书不可也，然有书而谓尽于书，其可哉！治十年冬十月朔旦，提督水利，工部主事姚文灏题。
凡例
一，诸家之书，取其是而舍其非，如不録宋郏氏诸议及元人置闸篇是也。一家之书，详其是而畧其非如删单书七十二防任书十闸，金书顺形势，正纲领之类是也。亦有虽是而重言，复出者亦畧之如王彻，赵霖李结任古卢熊等议及重修支川运河，顾浦，昆山塘等记是也。又有以常事而饰异名，以人者，皆所不録，如横竪交淫等水，清水，浑水等闸，五爪龙十，翼虎等器是也，一郏氏诸议，非尽无可取，以其大指失之，故不得而録也，其可取者已畧见于朱秘书，治水篇及庸田司水利集，而大指之失者，则在智者辨之可也。
一此书四十七篇，笔有为笔削有为削，非茍然也，与我同志者，详考而实，验之自当了，然固不能以义例尽也。
钦定四库全书
浙西水利书卷上    明 姚文灏 撰宋书
范文正公上吕相并呈中丞谘目
某再拜上，仆射相公伏防回赐钧翰，又访以疏导积水之事，何岩廊之上，而意及亩，是伊尹耻一物不获之心也。天下幸甚！某连蹇之人，常欲省事，及观民患，不忍自安，去年姑苏之水，逾秋不退，计司议之于上，穷俗语之于下，某为民之长，岂敢曲沮焉，然初未甚晓，惑于羣说，及按而视之，究而思之，则了然可照，今得一二以陈焉，愿垂钧造，审而勿倦，则浮议自破，斯民之福也，姑苏四郊略平，窊而为湖者十之二三，西南之泽尤大，谓之太湖，纳数郡之水湖东一派，浚入于河，谓之松江，积雨之时，湖溢，而江壅横没诸邑，虽北压扬子江而东，抵巨浸，河渠至多，湮塞已久，莫能分其势矣，惟松江退落，漫流始下，或一岁大水，久而未耗，来年暑雨，复为沴焉，人必荐饥，可不经画，今疏导者，不惟使东南入于松江，又使东北入于扬子之于海也，其利在此，夫水之为物，蓄而停之，何为而不害，决而流之，何为而不利，或曰，江水已髙不纳此流，某谓不然，江海所以为百谷王者，以其善下耳，岂独不下于此耶？江流若髙则必滔滔旁来，岂复姑苏之有乎？矧今开亩之处，下流不息，亦明验矣。或曰：日有潮来，水安得下？某谓不然，大江长淮，无不潮也，来之时刻，少而退之，时刻多故，大江长淮，防天下之水毕，能归于海也，或曰，沙因潮至数年复塞，岂人力之可支，某谓不然，新导之河，必设诸闸，常时扄之以御来，潮沙不能塞也，每春理，其闸外工，减数倍矣。旱岁亦扄之，驻水溉田，可救熯，涸之灾涝，岁则启之，疏积水之患，或谓开亩之役，重劳民力，某谓不然，东南之田，所植惟稻，大水一至，秋无他望，灾沴之后，必有疾疫，乘其羸，十不救一，谓之天灾，实由饥耳，如能使民以时，导达沟渎，保其稼穑，俾百姓不饥而死，曷为其劳哉？民勤而生，不犹愈于惰而死乎？或谓力役之际，大费军食，某谓不然，姑苏岁纳苗米三十四万斛，官司之籴，又不下数百万斛，去秋蠲放者三十万，官司之籴，无复有焉，如丰穰之岁，春役万人，日食三升，一月而罢，用米九千石耳，荒歉之岁，日以五升召民为役，因而赈济，一月而罢，用米万五千石耳，量此之出，较彼之入，孰谓费军食哉！或谓陂泽之田，动成弥，导川而无益也，某谓不然，吴中之田，非水不植，减之，使浅则可，播种，非必决而涸之，然后为功也，昨开五河，泄去积水，今岁平和，秋望七八，积而未去者，犹有二三，未能播种，复请增理数道以分其流，使不停壅，纵遇大水，其去必速，而无来岁之患矣。又松江一曲，号曰盘龙，父老传云，出水尤利，如总数道而开之，灾必大减，苏秀间有秋之半，利已大矣，畎浍之事，职在郡县，不时开导，刺史，县令之职也，然今之世有所兴作，横议先至，非朝廷主之，则无功而有毁，守土之人，恐无建事之意矣！苏常湖，秀膏腴千里，国之仓庾也，浙漕之任，及数郡之守，宜择精心尽力之吏，不可以寻常，资格而授，恐功利不至重，为朝廷之忧，且失东南之利也，某已具此，闻于相府，仰惟中丞，有忧天下之心，为亦留意于此焉，干冒威重，卑情不任惶惧之至。
丘直讲至和塘记
吴城东闉，距昆山县七十里，俗谓之昆山塘，北纳阳城，湖南吐松江由，隄防之不立，故风波相慿，驰突废民田，田以潴鱼鼈，其民病赋入之侵蟊相从，以逋徙奸人，缘之以邀刼，行旅通盐，槚以自利，吏莫能禁，父老相传，自唐至今三百余年，欲有营作而弗克也，有宋至道二年，陈令公之守苏，尝按行之邑，人朱珏父子相继论其事，为州县者，亦继经度之，皆以横絶巨浸，费用十数万缗，中议而沮，皇祐中，发运使许公建言苏之田，膏腴而地下常苦水患，乞置官司，以泄之，请令舒州通判殿中丞，王安石先相视焉，朝廷从之，王君既至，从县吏拏荒梗，浮倾沮，讯其乡人，尽得其利害，度长绳短，顺其故道，施之圗绘疏曰：请议如许公，朝廷未之行也，至和初，今太守吕公既下车，问民所疾苦，盖有意于疏导矣，明年，与权为昆山主簿，始陈五利，一曰便州楫，二曰辟田畴，三曰复租赋，四曰止贼盗，五曰禁奸商，其余所济，非可以胜拟，愿约古制，役民以兴作，经费寡而售效速，若其不成，请以身塞责，既而令钱君复言之，太守喜其谋之协从，于是列而上闻，其副以决于监司，乃诫庸力经逺迩兴屯舍宿，糇薪既成，以授有司，郡相元君实总之，粤十月甲午，治役先设外防以遏其下流，立横埭以限之，乃自下流浚而决焉，其始戒也，猖风号霾，迅雷以雨，乃用牲于神，至癸巳夜半雨息，逮明休霁以卒，其役人皆以为有相之者，始计月余，盖旬有九日而成，深五尺，广六十尺，用民力才一十五万六千，工为桥五十二，莳榆栁五万七千八百，其贰河植茭蒲，芙蕖称是，计其入以为修完，料民之余，治小虞自严村至于鳗，□瀼治新洋江，自朱至于清港，治山塘，自山南至于东，浚诸泾六十四浦，四十四塘，六于是阳城诸湖，若瀼皆道而及江田，无洿潴，民不病涉矣，是役也，昆山治其东，长洲治其西，以俗名非便，更之曰：至和识年号也，太守嘉其有成，谓与权实，区区于其间，其言必详，命之为记。
苏文忠公进单锷吴中水利书状
臣窃闻议者多谓吴中本江海太湖故地，鱼龙之宅，而居民与水争尺寸，以故常被水患，盖理之当然，不可复以人力疏治，是大不然，臣到吴中，二年，虽为多雨，亦未至过甚，而苏湖，常三州皆大水，害稼，至十七八，今年淫雨过常，三州之水，遂合为一太湖，松江与海然无辨者，盖因二年不退之水，非今年积雨所能独致也，父老，皆言此患所从来未逺不过四五十年耳，而近岁特甚，盖人事不修之积，非特天时之罪也，三吴之水，潴为太湖，太湖之水溢为松江以入海，海水日两潮，潮浊而江清，潮水常欲淤塞江路，而江水清驶，随輙涤去海口常通，故吴中少水患，昔苏州以东，官私舩舫，皆以篙行，无陆挽者，古人非不知为挽路，以松江入海，太湖之咽喉，不敢鲠塞故也。自庆厯以来松江始大，筑挽路，建长桥，植千柱水中，宜不甚碍，而夏秋涨水之时桥上，水常髙尺余，况数十里，积石壅土，筑为挽路乎？自长桥挽路之成，公私漕运，便之日葺不已，而松江始艰噎不快，江水不快，软缓而无力，则海之泥沙随潮而上，日积不已，故海口湮灭，而呉中多水患，近日议者，但欲发民浚治海口，而不知江水艰噎，虽暂通快，不过岁余泥沙，复积水患如故，今欲治其本，长桥挽路，固不可去，惟有凿挽路于旧桥外别为千桥，桥谼各二丈，千桥之积，为二千丈，水道松江，宜加迅驶，然后官私出力，以浚海口，海口既浚，而江水有力则泥沙，不复积水患，可以少衰，臣之所闻大畧如此而未得其详旧闻，常州宜兴县进士单锷有水学，故召问之，出着吴中，水利书一卷，且口陈其曲折，则臣言止得十二三耳，臣与知水者，考论其书，疑可施用，谨缮冩一本进上，伏望圣慈深念，两浙之富国用所恃，岁漕都下米百五十万石，其他财赋供馈，不可悉数，而十年九涝，公私凋弊，深可愍惜，乞下臣言与锷书，委本路监司，躬亲按行，或差彊干，知水官吏考实，其言圗上利害，臣不胜区区，谨録奏闻，伏候勅防。
吴中水利书
切观，苏、常，湖三州之水，为患滋久，较旧赋之入，十常减其五六，以日月指之，则水为害于三州，逾五十年矣，朝廷屡责监司，监司每督州县又间出使者，寻按旧迹，使讲明利害之原，然而西州之官，求东州之利，目未尝歴览地形之高下耳，未尝讲闻湍流之所从来，州县惮其经营，百姓厌其出力，钧曰：水之患，天数也？按行者驾轻舟于汪洋之陂，视之茫然，犹擿埴索，途以为不可治也。间有忠于国志于民，深求而力究之，然有知其一而不知其二，知其末而不知其本详于此而畧于彼以锷视其迹，自溧阳五堰，东至吴江岸，犹之一身也，五堰则首也，宜兴荆溪则咽喉也；百渎则心也，震泽则腹也，旁通震泽，众渎则络脉众窍也，吴江则足也，今上废五堰之固，而宣歙池，九阳江之水，不入芜湖，反东注，震泽下又有吴江岸之阻，而震泽之水，积而不泄，是犹有人焉，桎其手，缚其足塞其众，窍以水沃其口，沃而不已，腹满而气絶视者恬然，犹不谓之已死，且未筑吴江岸已前五堰，其废已久，然而三州之田尚，十年之间，熟有五六五堰，犹未为大患，自吴江筑岸以后，十年之间，熟无一二，欲具验之，阅三州岁赋所入可见矣。锷视，熙宁八年，虽大旱，然连百渎之田，皆鱼游鼈处之地，低污之甚也！其田去百渎，无多逺而田之苗，是时亦皆旱死，何哉？葢百渎及旁穿小港，歴年不遇旱，皆为泥沙湮塞，与平地无异，虽去，震泽甚迩，民力难以私，举时官又无留意，疏导者苗卒，归乎槁死，迄今十四载其田，即未有可耕之日，昔嘉祐中，邑尉阮洪深明水利，屡上书监司乞开百渎，监司允其请，遂鸠工于食利之民，疏导四十九条，是年大熟，此百渎之验，岁水旱，皆不可不开也。夫吴江岸界于呉，松江震泽之间，岸东则江岸，西则震泽江之东，则大海也，百川莫不趋海，地倾东南，其势然也。自庆厯二年，欲便粮运，遂筑此隄，横截江流，五六十里，遂致震泽之水，常溢而不泄，浸灌三州之田，每至五六月之间，湍流峻急之时，视之则呉江岸之东，水常低于岸西之水，一，二尺，此隄岸阻水之迹，可览矣，又覩岸东江，尾与海相接之处，茭芦丛生，沙泥涨塞，而又江岸之东，自筑岸已来，沙涨成一村，昔为湍流，奔涌之地，今为民居民田桑枣，塲圃吴江县，由是岁增旧赋不少，虽然，增一邑之赋，反损三州之赋，不知几百倍也。夫江尾，昔无茭芦壅障，今何致此？葢未筑岸之前，源流东下，峻急筑岸之后，水势迟缓，无以涤荡泥沙，以致增积，而茭芦生茭芦生，则水道狭，水道狭，则流泄不快，虽欲震泽之水不积，其可得耶？今欲泄震泽之水，莫若先开江尾，茭芦之地，迁沙村之民运其所涨之泥，然后以吴江岸凿其土，为木桥千，所桥谼各濶二丈，每十桥可开水面二十丈，千桥共开水面二千丈，随桥谼开，茭芦为港，走水，仍于下流开白蚬，安亭二江，使湖水由华亭青龙入海，则三州水患，必大衰减常州运河之北偏，古有泄水入江，一十四渎，曰孟渎曰：黄汀渎曰：东函港曰：戚氏港曰：五防港曰：梨溶港曰：蒋渎，曰欧渎，曰魏渎曰：支子港曰：蠡渎，曰牌泾，昔皆以泄众水北，下江隂之江今存者无几，二浙之粮船不过五百石，运河止可常存五六尺之水，足可以胜五百石之舟，以其一十四渎，立为斗门，每渎于岸北，先筑隄岸，以制水入江，若无隄防，则水泛溢而不制，将见灌浸江隂之民田民居矣，昔熙宁中有提举沈披者，輙去五防堰，走运河之水，北下江中，遂害江隂之民田为百姓所讼，即罢提举始，欲以为利，而适足以害之；此未达古人之智，以至败事也，锷覩主簿张寔进状言，吴江岸为阻水之患，泾函不通其言，然则然矣，虽言吴江岸而不言，措置之术，盖古之所创，泾函在运河之下，用梓木为之，中用铜轮，刀水冲之，则草可刈也，置在运河底下暗，走水入江，今常州有东西二函，地名者此也。今先开凿，江河故道，湮塞之处，泄得积水，他日治函管则可，若未能开故道而先治函管，是知末而不知本也，宜兴县西有夹苎，干渎泄，长塘湖东入滆湖，由滆湖入大吴渎塘，口渎白鱼湾髙梅渎及白鹤溪而北入常州之运河，由运河而入，一十四港，北入大江，今皆名存而实亡，累有知利便者献议，欲依古开通，皆为彼豪民，计构不行，傥开夹苎，干通流则西来，入震泽之水，可以杀其势，深利于三州之田也，熙宁八年，岁大旱，锷观太湖，水退数里，其地皆有昔日丘墓街井枯木之根在数里之间，信知昔为民田，今为湖也，以是推之，太湖寛广愈于昔时，昔云三万六千顷，自筑吴江岸及诸港湮塞，积水不泄，又不知其愈广，几多顷也，昨熙宁间，检正张谔，命属吏殿丞张慤相视苏，秀二州海口诸浦，将欲疏凿，以快流水，慤相视回申，以谓若开海口诸浦，则东风驾海水，倒注反灌民田，锷谓慤曰：地倾东南，百川归海，古人开诸浦，所以通百川也，若反灌民田，古人何为置诸浦也，百川东流，则有常西流，则有时因东风，虽致西流风息，则其流亦复归于海，其势然也。凡江湖诸浦，势亦一同锷，又覩秀州青龙镇有安亭，江自吴江东至青龙，由青龙泄水入海，昔监司恐走透商税，遂塞此一江，夫笼截商税，利国能有几耶？湮塞湍流，其害实大，又况措置商税，不为难事，窃闻近日华亭，青龙人户，相率陈状，情愿出钱开浚，本县官吏未与施行，锷观合，开三州诸港渎，不必全借官钱，盖三州人民憔悴之久，人人乐开，故半可以资食，利户之力也，或者谓昔人创望亭奔牛，吕城三堰，盖为丹阳，下至无锡，地形东倾，古人创三堰，虑运河之水，不制，是以创堰以节之，以通漕运，自熙宁治平间，废去望亭，吕城二堰，然亦不妨，纲运者何耶？锷曰：昔之太湖及西来众水，无吴江岸之阻，又一切通江河道，未尝湮塞，故运河之水，尝虑走泄，是以置堰以节之，今自庆厯以来筑置吴江岸及诸港浦，一切湮塞，是以三州之水常溢，而不泄二堰，虽废无害，今若泄江湖之水，则二堰，尤宜先复，不复则运河将见涸，而粮运不可行，此灼然之利害也，或曰：切观诸县髙原陆野皆有塘围，或三五百亩，盖古之人蓄水以灌田，以今视之，其塘之外，皆水塘之中，未尝蓄水，又未尝植苗，徒牧养牛羊，蓄放鳬鴈而已，塘之所创，有何益耶？锷曰塘之为塘，是犹堰之为堰也，昔日置塘蓄水，以防旱岁，今自三州之水，久溢而不泄，则置而为无用之地，若决呉江岸，泄三州之水，则塘亦不可不开，以蓄水犹堰之不可不复也。此亦灼然之利害矣，茍堰与塘为无益，则古人奚为之耶？盖古之贤人君子大智经营，莫不除害，兴利出于人之未到，后人之浅谋，管见不达，古人之大智，颠倒穿凿，徒见其害，而莫见其利也。若吴江岸止，知欲便粮运而不知，遏三州之水，反以为害，又若废安亭，江徒知不漏商税，又不知反狭水道，以遏百川，今之人所以戾古者凡如此也，尝见苏州之茜泾，昔范仲淹命工开导以泄积水，当时谏官，不知苏州，患在积水不泄，咸上疏言：仲淹走泄，姑苏之水，不知其利，而反以为害，锷存心三州水利，凡三十年矣，每观一沟一渎，未尝不明，古人之微意，其间曲折宛转，皆非徒然，惟执事者上之，朝廷则庶几三州，憔悴之民，有望于今日也。
苏文忠乞开西湖状
臣闻杭州之有西湖，如人之有眉目，不可废也，唐长庆中，白居易为刺史，方是时，湖溉田千余顷，及钱氏有国置撩湖兵士千人，日夜开浚，自国初以来，稍废不治，水涸草生，渐成葑田，熙宁中，臣通判本州，则湖之葑合，盖十二三耳，至今才十六，七年之间，遂湮塞其半，更二十年，无西湖矣，盖杭之为州，本江海故地，水泉咸苦，居民零落，自唐李泌始引湖水作六井，然后民足于水，井邑日富，百万生聚，待此而后食，今湖狭水浅，六井渐坏，若二十年之后，尽为葑田，则举城之人，复饮咸苦，其势必自耗散，白居易西湖石函记云：放水溉田，每减一寸，可溉十五顷，每一伏时，可溉五十顷，若蓄泄及时，则濒湖千顷，可无凶岁，又西湖深濶则运河可以取足于湖水，若湖水不足，则必取足于江潮，潮之所过，泥沙浑浊，一石五斗，不出三岁，輙调兵夫十余万，功开浚，而河行市井中，吏卒搔扰，泥水狼籍，为居民莫大之患，此皆西湖之不可废者也。臣以侍从，出膺宠寄，目覩西湖，有必废之渐，岂得茍安岁月，不任其责，輙已差官打量湖上，葑田计二十五万余丈，度用夫二十余万功，伏望少赐详览，特出圣断，赐臣度牒一百道，使得尽力毕志，半年之间，目见西湖，复唐之旧，臣不胜大愿。
朱秘书长文治水篇
地倾东南，而吴之为境，居东南最卑处，故宜多水，昔禹之治水也，因其势之可决者，疏而为三，江因其势之必聚者，潴而为五湖，乃底于定微，禹其能不鱼乎？观昔人之智亦勤矣，故以塘行水，以泾钧水，以塍御水，以埭储水，遇淫潦，可泄以去，逢旱岁可引以灌故，吴人遂其生焉，前代经营之迹，多不见史至，唐元和中，开常熟塘古碣仅存，颇称灌溉之利，钱氏时，尝置都水营田使，以主水事，募卒为都，号曰撩浅，盖当是时方欲富境御敌，必以是为先务，国朝天禧，天圣间，吴中水灾，于是命发运使张纶同郡守经度于昆山，常熟各开众浦，以导积水，景祐中，范文正公来治此州，适当歉岁深究利病，不茍兴作，公以为松江不能独泄，震泽诸湖之水，虽北压扬子江，东抵巨海，河渠至多，湮塞已久，不能分其势，今当疏导诸邑之水，东南入于松江，东北入于扬子与海也，于是亲至海浦，开浚五河，是时，论者沮之，或曰，江水已髙不纳此流，或曰，日有潮来，水安得下？或曰，沙因潮至数年复塞，或曰开浚之役，重劳民力，公谓江海善下，故得为百谷王岂能不下于此，谓江水已髙不纳此流者，非也，彼日之潮有损，与盈三分其时，损居二焉，乘其损而趋之，势孰可御？谓日有潮来，水安得下者非也新导之河，必设诸闸，常时扄之，沙不能塞，每春理其闸外，工减数倍，亦复何患谓沙因潮至数年，复塞者，非也，东南所植惟稻，大水一至，秋无他望，俾之导达沟渎，脱百姓于饥殍，佚道使之，虽劳不怨，谓开浚之役重，劳民力者，非也，于是力破浮议，疏瀹积潦，民到于今受其赐，有盘龙汇者，介于华亭，昆山之间，步其径才十里，而洄泬迂缓，逾四十里，江流为之阻遏，盛夏大雨，则泛溢旁齧，沦稼穑，坏室庐，殆无宁岁，范公尝经度之，未遑兴作，寳元中，太史叶公清臣漕按本路，遂建议酾为新渠道，直流速其患，遂弭厥后，转运使沈立之，又开昆山之顾浦，颇为深浚，嘉祐间，吴中荐饥，朝廷选择守将，经制其事，蔡秦州抗自校理，典是郡尝请行县按水，亲度其利，是时，转运使王纯臣建议请令苏、湖、常、秀，修作田塍，位位相接，以御风涛，令县教诱殖利之户，自作塍岸，定邑吏劝课为殿最，当时推行焉，及李兵部复圭为转运使韩殿省，正彦宰昆山，于是复修至和塘，使之完□，民得因依立，塍堨以免水患，而韩君又开松江之白鹤，汇如盘龙之法，皆为民利，熙宁元年六月，有诏兴修水利，二年十一月，颁农田水利，约束三年，广东安抚司机宜文字昆山，郏亶上言：苏州水利，大概以为环湖地低，故常多水，沿海地髙故常多旱，治田为先，决水为后，欲取所谓水田者畧循古法，七里为一，纵浦十里为一横塘，因出土以为隄，又取所谓髙田者一切设堰潴水以灌溉之则髙田不涸而水田，亦减流注之势，度用二十万工，水治髙田旱治下泽，要以三年而苏之田毕治矣，其后士人傅肱欲决松江之千墩，金城诸汇，又欲开，无锡之五泻堰，以泄太湖而入于北江，导海盐之芦沥浦，以分吴松而入于海，于昆山，常熟二县，深辟诸浦，遇东南风，则水北下于扬子遇西北风，则水南下于松江，庶可纾患，夫治水者，当浚其下流，下流既通，则上流可道也，范文正公，尝与人书云：天造泽国，众流所聚，或淫雨不能无灾，而江海之涯，地势颇髙沟渎虽多，不决不下，如无所壅，良可减害，若其浚深，江潮乃来，愆亢之时，万户溉，此所以旱涝，皆为利矣；此智者之言也，范公之迹，固未逺求其旧而缵其功，不亦善哉！至于羣言众说各有见焉，择其便者，裁而用之可也。夫事有兴于古人，而废于后世，有遗于前代，而补于来今，茍于古人所兴者勿废，前人所遗者必补，则何利之不成，何病之不柅哉！
毛转运治绩
绍圣中，浙部水溢，诏赐缗钱二百万以赈之，转运副使毛渐奏数州被害，即捐二百万，傥仍岁如之，将何以继请官贷钱七十万，緍按钱氏有国时故事，起长安堰至盐官彻清水浦入海，浚无锡芙蓉湖，武进庙堂港，常熟疏泾，梅李以入扬子江，又开昆山七鸦，下张诸浦东北道吴松江，开大盈，顾汇二浦，柘湖新泾，下，金山小官浦，悉入于海，自是水不为患。
徐提举开江
崇宁二年，宗正丞徐确提举常平，考禹贡三江之说，以为太湖，东注于海，松江直，其下流向来潮泥湮塞，水溢为患，请自封家渡古江，开淘至大通浦，直彻海口，以常平钱米十八万三千余充，调夫之费，因令饥民就食确，躬操畚臿，以先之，水道遂通，或言饥民就役多死者，降三秩，确曰：此役不兴，饥者当騈首就毙，以此获谴，吾所愿也。
政和开诸浦
初，中书舍人许光疑奏，苏州水患，莫若开江浚浦，盖太湖入海，然后水有所归，今境内积水，视去岁损二尺，前岁损四尺，良由开松江浚八浦之力，吴人谓开一江有一江之利，浚一浦，有一浦之利，愿委官详究利害，遂诏吴择仁相度而开江之议复兴矣。政和六年四月，御笔访问，平江三十六浦，自古置闸，随潮启闭，岁久湮塞，遂致积水为患，仰守臣庄徽专委户曹，赵霖具逐浦，经久利害，破驿劵递，马赴尚书省指说，霖既上其说，九月，奉御笔差赵霖充两浙提举常平，前去措置兴修，其开浦置闸工料，依元相度检计，逐旋开治，更不候保明，先次施行，去农隙月分不逺赵霖更不引见，上殿疾速发，赴新任，水患日久，占压良田甚多，一方受弊，应有前后违碍，并依今来指挥合用钱米，幷辟官，置司等令赵霖速具画一开，奏奏报并入，急递于内侍省投进，仍差童师，敏充承受，奏报文字，霖既受任，复条具事目以闻，悉依御笔，违者以违御笔论，诸路监司，州县如有稽慢，阙误以违制论，其合用钱米，越州鉴湖，封桩米支拨十万石，借支本路诸州常平本钱十万贯，如阙，则以常平米及常平，封桩钱贴支，幷降空名，度牒二千道，给卖承信，承节将仕郎官告各五十道，其命词，并以兴修水利为名，别立价直，将合用工料，召有力户，备钱米，官为募夫，监部开修候毕工，计实用钱，米纽直给告，或给空名，许令变卖，并与免勘，防有无违碍，书填仍不作，进纳出身就平江，置局所奏辟官不拘常制，直牒指差，理为在任月日，不许辞免内选人，考第举官合格，水利职事未毕，未得赴部磨勘，依方田官法，就任改官，干当公事，文武官各四员，准备差遣，检踏官共四员，所用材料，木植专辟，使臣三员分往淮南，江南路及温，处等州，收买幷辟置监，辖造堰闸官，俵散钱粮，巡视催促，检覆工料，官点检医药饭食官等员，其差辟官属，其间有才吏，理须旌别，以示劝奬，特于提举常平司岁举官数外改官，从事郎一员，县令二员，武臣陞陟二员，积水之地，正在昆山，常熟两县各权暂添差县丞一员，今来开修，平江诸浦縁，常，湖，秀等州水势，防聚以成积水，据所役人，夫先于平江府雇募，如阙即分下常，湖，秀州雇募，霖以宣和元年正月二十一日，役夫兴工，前后修过一江，二港四浦，五十八渎，至二年八月十日罢。
杨炬重开顾防浦记
三江东注，震泽介，其间潦集川溢，畎浍皆盈，而浙右数被水患，苏，秀，湖三州地形益下，故为害滋甚，绍兴甲子夏吴门之东沃壤之区，悉为巨浸，部使者饬郡邑，询求故道，导源决壅，以泄水势，于是监司曹公，以身任责，慨然兴叹曰：吾尝循行属邑，讲问民瘼，亦既有得于此，顾未有以发之也云间为县，连亘百里，弥望皆陂湖沮泽，当春农事方兴，则桔橰蔽野，必尽力于积水，而后能树艺，是疑地势愈卑，当有支渠，分导潴水而纳之，海乃歴览川源，考视髙下访于父老，谋之邑，僚得顾防浦自县之北门，至青龙镇，凡六十里，南接漕渠，而下属于松江，复得庆厯二年修河记于县圃，而知兹河，废兴之岁月，与夫浅深广狭之制，役徒钱糓之数，判然察其惠利之实，有在于此，盖歴百有余年，河久不浚，而沦塞淤淀，行为平陆，遂以状请于朝，籍食利之民，以疏治之，官给钱粮，而董以县令公偃冒风霜，率先僚属兴工，自十月二十六日役，三月而河成，起青龙及于北门，分为十部，因形势上下，为级十等，北门之外，增深三尺而下，至青龙极于一丈，面横广五丈有竒底通三丈据上流，筑两挟隄，复于河之东，辟治行道，建石梁四十六，通诸小泾，以分东乡之渟，浸不旬浃，水落土坟，自簳山东西民田数千顷，昔为鱼鼈之藏，皆出为膏腴，役以工计二十万，粮以石计七千二百钱，以缗计二万五千，讫工之辰，宪台以常平官覆视，公与邑僚泛舟从游还，谓炬宜书，以刻于碑。
赵侍郎相视导水方畧
绍兴二十八年九月，日两浙转运副使赵子防知平江府蒋璨言：近被防相度水利，徧歴吴江，吴长三县民田，渰没去处，相视以至常熟，北至扬子江，又自昆山东至海口，推究源流，讲求利病，今询访得浙西诸州，平江最为低下，而湖常等州水皆归于太湖，自太湖以导于松江，自松江以注于海，是太湖者数州之水，所潴而松江，又太湖之所泄也，然以数州潴水巨浸，而独泄于一松江，宜其势有所不逮，是以昔人于常熟之北开二十四浦，疏而导之，扬子江，又于昆山之东开一十二浦，分而纳之，海两邑大浦，凡三十有六，而民间私下泾港，又不可胜数，皆所以决壅滞而防泛滥也，后因潮汐往来，泥沙积淤，旧置开江之卒，寻亦废去，此太湖所以湮塞而民田有漂没之忧也。天禧，天圣间，运使张纶于常熟，昆山各开诸浦，以导积水，景祐间，郡守范仲淹亲至海浦，开浚五河，以疏导诸邑之水，使东南入于松江，东北入于扬子，与海，政和间，提举赵霖将命兴修水利，开浚三十六浦及役工，仅常熟两浦，昆山一浦而罢，迄今四十年，诸浦湮塞，又非前日之比，遂致民田告涝，十岁八九，今相视合开，紧切去处，常熟县梅里塘白茅浦，崔浦福山浦，黄泗浦，昆山县新洋江，小虞浦，顾浦郭泽塘，总计役夫三百三十七万四千六百工，钱三十三万七千四百贯，米一十万一千五百石，各有竒昆山县四浦，工力不多，止用本县食利户开浚常熟，县五：浦工力浩瀚，系与吴长等县，利害相及，欲于三县见赈济人，内募彊壮人充当，所有差官，起工等事，续次条具申请縁平江府积水，今经两月未退，已妨种麦，若不于农隙之际，支给钱米，雇夫开治，深恐来岁春雨，积水愈甚，亏失常赋不便，望赐指挥施行，诏从之。
陈转运相度水利
隆兴二年八月，臣僚言：大江之南海濒有三十六浦泄，浙西陂湖之水入于海，因无水患，近岁诸浦淤塞甚多，且有力之家围田支碍，绍兴二十八年，朝廷差赵子防措置开浚，未及兴工，改用任古，比子防所计，十减八九，议者非之，今次议得三十六浦，实有四等，如茜泾下张崔浦，黄泗七鸦掘浦，奚浦金泾八所，为最要六鹤，杨浦千步，泾甘草六河髙浦司马浦，东浦九所，又其次也；浪浦参浦，五岳川沙顾遥野儿西陈水门，塘浦黄莺，耿泾瓦浦，唐浦石幢，邬沟北浦十六所，又其次也；如白茅福山，许浦三所不大淤塞，欲望选官先将三十六浦，择切要处计度开浚，或围田，有碍水势，亦行开掘，诏两浙运判陈弥作前去，相度措置，弥作继言，常熟之浦二十有四，皆北入于江，昆山之浦，十有二，皆东入于海。葢以太湖居其上流，昔人患松江之不能胜，而使众水径，得其归者也。诸泽之兴，始于天禧，成于景祐，逮政和间，稍已湮废，尝命赵霖浚之，仅能复常熟，昆山二三浦而罢切考，周官有稻人掌稼，下地之法，所以潴水，则今之塘湖是也。所以泻水则，今之诸浦是也，今诸邑之间，曰湖，曰：瀼以累百数，而并江濒海，小川故道，往往淤滞，不特所谓三十六浦而已，潴水过多而防之过少，重以今岁淫雨，泛滥横溢，非常年比，识者皆知开浦之利，不但今日特以工费甚广，不敢轻议，故近浦置闸在政和已不能成，开江置卒，在中兴已不能复朝廷自绍兴二十八年以后，屡委监司，守臣及遣御史亲行按视，竟至中辍，今若并举大役，切虑歉岁，民无余力，官无羡储，反至劳扰，輙择其宜先治者，凡十浦，而其缓急又半之，兴工之日，仍乞以缓急为先后，又言：势家请佃冒占，合开掘围田十三处，诏命守臣沈度依具到项目，限两月开掘，如有未便事件，具状开奏。
范文穆公水利圗序
尝躬耕昆山之东鄙，其诸乡稻田，濒积水处，自绍兴二十八年，来岁岁筑隄，随即漂没，民间拱手罪，岁归之天时，窃谓天人之理，必相因而其力亦常相半，人事已十五六，则其不可奈何者当归之天在人者未尽，复不幸遭遇，便谓天实为之，此不待智者皆知其不然，盖尝与老农计之，欲为救灾，捍患之术，其大槩，二曰作隄，曰疏水，其小槩，一曰种茭，今之塍岸，率去水二三尺，人单行犹侧足其上，既卑且狭，又坎坷断裂，累累如蹲；羊伏佃户贫下，至东作时质，举以备粮种，其势无余力，以及畚臿之工，妇子持木，锨探汚泥补缀缺，空累块亭，亭一蹴便陨，谓之作岸，实可怜笑，虽殚力耕耘，终岁勤动而不念，四维之不足恃，秋水时至，相以飘风，莫之障防，与江湖同波，农人转徙而他，明年复能归业，或召新租，事力愈薄，卤莾増甚长民者，不为检较，没世穷年，永为旷土，今宜考二十八年以来被水之田，其边邻湖瀼，土人所谓搭白之处，增筑长隄使髙五六尺基，广七八尺以上，秋冬之交，潢潦干源，手足所及，土皆可取阅，春夏半年，至秋雨风潮，土已坚定，草茅生之可恃，为安较之，临时补缀，客土杌陧，不可同年而语筑隄，当以边湖瀼处为急，至于夫力，则同顷共利者，不殊如一，顷之，田南髙而北下水，必先自北入其中央，与三面之田，虽有异岸，仅如门户，不能御浪，渐次吞蚀，一二日间，全顷皆沈，今当先筑北隄，北边有田之人，固当悉力三边，众户亦合并工同作，其边岸或稍髙及不濒大水，则量因旧増崇令与北边畧相当夫有田而无岸，水平入之，輙复罪岁愚，甿受弊，没世不悟，诚可太息，葢作隄之说如此，隄防不修，固不能拒水，而水之所以善溢而难杀者，又自有故昆山田，从昔号为下湿，数十年前十种九涝，自赵霖凿吴松江积潦，三十年来岁无荐饥，今吴松之利自若，而邑中港浦，颇有湮郁之处，姑以郭西小虞，一浦论之，北受鳗□，诸瀼之水，而南出之江，今自黄墓北数里间，两涯之土为水所漱，齧荡激推移，积而为涂，出于中流，舟行者，顾循其两傍并岸而过，两潮之来，潢流泥浑其归也，水去而泥留江中之涂，日以增髙郭东支港，直新洋江者，亦多类此。水之涨溢，暴至者亦不能久留，若河脉疏通，则一溢而退，人又并力车而出之，犹可望岁，且水之常势，灌注不壅，则亦自不能数为田害，今乃若人之咽喉，而有物窒之，一遇暴涨之后，迂滞留连，不得亟去，人虽欲车救，而内外之形，方相持平，至于旬时，稍欲退，浅则稻本已腐，无可救药，如此等处，每港不过数十丈，一二里间断絶有之，今宜行视，凡出江之港，有如前所云，皆决而疏之，使水得肆行，无留用力甚少，效验，立见而隄岸，始为田用，盖疏水之说如此，二说既备，犹有小节焉，田之所恃以拒水者，以隄隄之所恃以杀水者，以茭，尝见江东圩埂髙厚如大府之城，舟行常仰视之，并驱其上，犹有余地，至水发时髙浪奔突虽有如城之隄，数十百围，一夕，皆破其有茭葑，外防者，往往独存，盖其纷披摇曳，与水周旋而不与之忤，比其及岸，已如彊弩之末，狂怒尽霁，茭之能杀水如此，昆山附田，故皆有茭葑，近岁骑军就牧，斩刈殆尽，明年，陈根复茁，芽叶已微，而牧者又至矣，卑缺之岸，以方张不制之水临之，无有全理，今马牧，既未能免顾陂泺，漫生之茭，不可以顷亩计，独令赦附隄者犹不乏军兴，宜与主将之了了者，通知利害，明立表识，使樵斤无得过此，其茭所不产处，即置葑田傅之，今独筑隄，而不议留茭，犹不得为出万全也，夫既作隄以捍水，植茭以防隄，又疏港浦，以利水之往来，三说具举，无遗防矣，凡此梗概见于所圗者已得要领，举一方足以例，其余愚不能尽名其处也。此非有隠情奥理，待探赜而后知州县属吏，有解事者，使躬行阡陌，不三日利害，皆在目，今诚因农隙稍捐仓粟以助作者，此命一下，见其欢然翕从，指顾而成矣。
文穆昆山县新开塘浦记
隆兴二年，浙西郡国七大水，吴之属，县五，昆山为甚，长老之记，以为三江具区，占扬州地势最下，是为东南水之所都，其东地益下，为昆山，又东愈益下海也，故昆山常受三江具区之，委以入于海，其野甚平，而善淤霖潦，时至则水多髙居必以横塘，纵浦疏瀹四出，然后民得污邪！而稼之，今岁久弗浚，涂泥满沟，夫地愈益下而脉络壅底，则其沈濇独甚于他邑，固宜明年春，民大饥，且疫，皆仰哺于官，河阳李结次山，适为其邑长，私念水利，未修则水害，无终穷也，按农田令甲，荒岁得杀工，直以募役，乃饬供上之，羡若劝分，所得为之，糗粮屝履畚臿，号召前仰哺者一，昔麕至浚浦，五曰新洋曰：小虞曰：茜泾，曰下张曰：顾浦浚塘，三曰郭泽，曰七鸦曰：至和五旬而告休，用民之力役，凡十有三万四千六百有竒糜緍钱万一千二百有竒稻麦以钟计七千七百有竒而官储不知公徙无与焉。余时备史官，次山使来，□书以为记，余闻其土，水患旧矣，间者朝议屡欲遣使发县官钱用诸费以从事论议，藏有司充屋卒，以事大重，无敢承命者，次山，独能羣饿羸之余，尝试之，其绩已不可掩，后有来者，逢年而有余力，必且师前人之意，彷佛，其绪而缉之，随水之变而为之救，将终古无后艰，此余之所以欲书者，饥疫之烈也，延縁数十县，见大夫错立其间，左奉食，右执饮，嗟饿者于路，穷日力且弗给，方是时，人其敢以从容修废，望其长哉！有能贾濒死者之余力，以举是役，君子谓之贤，劳而黯然无传，仅与不为者相絶如毫厘耳，此又余之所以欲书者是为记。
许正言华亭县浚河置闸碑
皇帝克肖天德，刚徤精粹髙明悠久夙夜，于治道日月以照之，雷风以动之，小大之臣，乃震乃肃，丕应徯志，奔走率职，成顺致利，罔不从，欲以能大宅，天命昭彰，光尧之盛烈，羣生雍雍焉，惟苏湖常，秀四郡，泾渠数百，畎浍数千，脉络交防旁注侧出，更相委输，自太湖松江而注于海，而所入之道，岁久填阏，雨小过差，则泛滥弥漫，决齧隄防，浸灌阡陌，乃隆兴，甲申，秋八月，淫雨害稼，明年，大饥，上临朝咨嗟，分遣使者结辙于道，发廪赋粟以活饥者，乃博谋于庭曰：维雨旸之不时，予敢不懋于德，然使水旱之不能灾者，宁无人谋，或曰，巨家嗜利，因岁旱干，攘水所居，以为田，则虽以邻为壑而不恤，既潴水之地，益狭而不得不溢，盍尽覈所占而凿之，以还水故宅，民病其少瘳乎！上曰：是固有之，然不可悉凿也，宁疏水下流而导之，防有言苏秀势最下，华亭尤近海，十八港，皆有堰捍潮，可一切决之，四湖所潴水，宜为斗门，以便节减，上览而异之，亟命两浙转运使姜诜与令丞行视其宜，姜侯开明彊，济诚爱果，达有仲山，匪懈之节，既受防，即驰布德意，诹访故老，周览川野，穷原委度髙下审逆顺取冲要，尽得其便利以闻，曰：今宜浚通波大港，以为建瓴之势，又即张泾堰傍増庳为髙筑月河置闸其上，谨视水旱，以时启闭，则西北积水顺流以达于江，东南盐潮自无从入，即丐以常平之帑赡其役，且与守臣郑闻防其事，制许焉，则相与庀徒，揆日赋材计功，一木一石，一夫一工，皆穷校研覈，纎悉周密，费而有节，既具以授县令，侍其铨侍其亦徤吏也，始协谋终尽力，威以怩奸恱以使人一木一石，一夫一工，必手自赋给，不可廋匿，检程视作弗容，茍简乃浚河，自簳山达青龙江二十有七里，其深可以负千斛之舟，因其土治岸，防青墩傍，故水所败，田数万亩，还为膏腴，为闸于邑，东南四十有八里，始于仲冬之朔，凡五十有五日而毕，盖敛未尝及民而民亦若不知有是役也，于是耕夫野人相与来言曰：昔者十日不雨，吾倚锄而待泽，雨而十日，吾捧土以增防，今四州之人，自是知耕敛而已，雨惟天可也，此吾君之泽，而二三大夫之力，吾侪鄙人也，持牛尾，抃蹈而歌，呜呜，言语下俚，不可听也。盍为我文之克昌，窃迹前事，郑白之，渠成而闗中沃野无凶年，其民歌之，班固志焉，于今荡耳目也，今天子仁圣，勤俭宫中无一椽之营，独念稼穑之艰难，遇灾而惧，食不甘味，寝不奠枕，务以兴天下之利，而忠恪之臣毕，智虑展四体，迄此成功，乃野人之歌，不足以被管弦，垂汗青，傥太史氏又以为主上盛德大业，固已不可胜载，兹特一方之细故畧而不悉则是，使四州之大利，曾不得齿于闗中之二渠，垂光万世，此承学之罪也，乃为歌五章以遗斯民，使扣角击壤，以极其鼓舞，欢愉之情，用发扬圣德，亦使知自今农为可乐，而招之，反本云：若夫念图功之孔艰，嗣美绩于无穷，加治于未坏时，浚而勿壅，尚属诸来者，其词曰：水横流兮无津涯，浩浩洋洋兮谁东之？帝不宁兮，谋臣来谋臣兮，夙夜水滔滔兮迤而下，不搴茭兮，但耕稼君王智兮如神，禹川后，雨师兮，莫予敢侮，且决且溉兮，介我稷黍，我受一防兮，终善且有汝，行四方兮，曾不足以糊其口，盍归来兮君王锡，汝以万金之亩，帝谓兮三臣，锡之福兮，慰汝勤报吾君兮，岁后天施我，孙子兮弥丰年。
罗文恭公乞开淀湖围田状
浙西围田，湮塞水势，所在皆有，独淀山湖一处，为害最大，因被奸民包裹围田，筑断堰，岸致水势，无由发泄，此湖上通苏，湖，秀三州之水，全借古来斜路等港，通泄湖水下彻，大小石浦，出吴松江入海，遂委吴县主簿刘允济同昆山县尉，躬亲看视，采问利害，据申到淀山湖，东西三十六里，南北一十八里，旁通大湖，汇、苏、湖，秀三州之水上承下泄，不容少有壅遏，华亭在湖之南，昆山在湖之北，湖水自西南趋东北，所赖泄水去处，其大者，东有大盈，赵屯大石三，浦西有千墩陆，虞道褐三浦，中间南取淀山，湖北取呉，松江凡三十六里，并湖以北中为一澳，系古来吞吐，湖水之地，今名山门溜，东西约五六里，南北约七八里，正当湖流之冲，非众浦，比贯山门溜之中，又有斜路港，上达湖口，当斜路之半，又西过为小石浦，上达山门溜下，入大石浦，凡斜路港，大小石浦，分为三道，杀泄湖水，并从上而下，通彻吴松江，江湖二水，晓夕往来，疏灌不息，以此浦港，通利无有，沙泥壅塞，可以宣导水源，今来顽民輙于山门溜之南，东取大石浦西取道，褐浦并縁淀山湖北筑成大岸，延跨数里，遏截湖水，不使北流尽将山门溜中，围占成田，所谓斜路及大小石浦泄，放湖水去处，并皆筑塞，父老尝言围岸初筑时，湖水平白涨起丈余，尽壅入西南华亭县界大小石浦并斜路港口，既被围，断其浦脚，一日二潮，则泥沙随潮而上，湖水又不下流，无縁荡涤通利，即今淤塞反髙于田遇水则无处泄泻，遇旱则无从取水，大抵水性趋下，下流既壅，其势必须溃裂四出，散入民田，理无可疑者，事闻，有防命罗丈，躬亲相视，开掘农民闻命欢跃，不待告谕，已自裹粮，合夫万余，先行掘凿，并湖巨浸，复得为田，百姓感恩，人人以手加额，刻置碑石，备书所降圣，防不得再有围筑，以为无穷之利。
卫文节公与提举郑霖论水利书
某寓居江湖间，自晓事以来，每见陂湖之利，为豪彊所擅，农人被害，无所赴愬，淀山一湖广袤四十里，泽被三郡，沿湖民田百年无水旱之患，盖湖之势髙而水清江之势，下而水浊，湖水不壅，则江中海潮浊泥，得湖水冲动，不能停积，凡通潮浦溆，无壅塞之患，江湖之水相通，乃为农人之利也，数十年来湖之围，为田者大半，无非豪右之家，旱则独据上流，沿湖之田，无所灌溉，水无所通，泄旁湖被江民田无虑数千顷，反为不耕之地，细民不能自伸，抑郁受弊而已，每为慨叹，淳熙间，今佥书罗丈为使者，因阅词诉，遣僚吏相视，利害事以上闻，即报曰：可，彼时开掘山门，溜五千余亩，乃一湖喉襟，由是数十年之害，一旦尽除灌溉之利，亦渐复，八年间小有水旱，果不为灾，此利害晓然易见者，绍熈初为中天竺寺，指占使司吏辈并縁为奸，子宜徐丈亦不深究，遽尔给佃，因民词再得，防开掘，事虽施行，縁冒佃者不曾行，遣小人无所忌惮，今春复有顽民数辈，约从毁撤，向来禁约石碑，公然围筑，浙西多仰陂湖之利，非他处比，前后围裹陂湖，禁戢甚严，具载申命，臣僚申请尤多，某昨得淮东，陛辞日，曾论此事甚详，少定，或检寻得当録呈求教也。
围田利害
绍兴二十三年，谏议大夫史才言：浙西民田最广，而平时无甚害，太湖之利也，近年濒湖之地，多为兵卒侵据，累土增髙长隄弥望，名曰坝田，旱则据之以溉，而民田不沾其利，涝则逺近泛滥而民田尽没，欲乞尽复太湖旧迹，使军民各安田畴，钧利二十九年，知平江府陈正同言相视，到常熟诸浦，旧来虽有潮沙之患，每得上流迅湍，可以推涤，不致淤塞，后来被人户，围裹湖瀼，为田认为永业，乞加禁止，户部奏：在法，潴水之地，众共溉田者，輙许人请佃，承买幷请佃，承买人各以违制论，乞下平江府，明立界至约束人户，毋得占射，围裹有防，从之，隆兴二年八月，诏江、浙势家围田，湮塞流水，诸州守臣按视以闻，其平江府委陈弥作相，度弥作乃上，其宜先治者，凡十浦，并合开围田，一十三处，诏令守臣沈度，依限开掘既成，复诏浙西提刑曾逮躬亲审实，六年十二月，监进奏院李结献治田三议曰：务本曰协力，曰：因时大畧谓浙西低田恃隄，为固若隄，岸高厚则水不能入，乞于苏，湖；常，秀诸州水田塘浦，要处官以钱米贷田主，乘此农隙作堰，增令髙濶方此饥馑，俾食其力，因其所利而利之，秋冬水涸，泾浜断流，车修筑，尤为省力，诏令胡坚常相度以闻，其后，户部以三议切当，但工力浩瀚，欲谕有田之家，各依乡例出钱米与租佃之人，更相修筑，庶官无所费，民不告劳，从之。
开江指挥
五代钱氏创，宋因之，有卒千人为两指挥第一指挥，在常熟县第二指挥，在昆山县一，在吴江县，吴越时，置都水营田司，以主水事，募卒为都，号曰撩浅，亦云撩清，范仲淹奏疏亦云：曩时苏州有营田领四都，共七八千人，专为田事，导河筑隄，以减水患，本朝以来，江南围田，浙西河塘太半堕废，嘉祐四年，招置开江兵士，立吴江，常熟昆山城下四指挥，每指挥二百人，八年五月，两浙转运司请拨常州望亭，废堰兵士隶苏州，开江指挥就昆山置营，兴修至和塘，元丰六年，枢密院裁定，止以八百人分布诸浦，逐闸执役，崇宁四年，苏，湖，秀三州开江兵士共一千四百人，幷使臣二员，提举常平，徐确奏请毋得勾抽差使，违者以违制论，不以赦降原减，宣和二年，提举赵霖兴修水利，四指挥添置共二千人，每指挥五百人，自朱勔进花石纲，尽夺营卒以往，建靖之后，不复招置，绍兴二十九年，监察御史任古于常熟，昆山各招置一百人，其后止有城下，吴江两指挥兵士百余太半力役于官，乾道初，转运判官陈弥作知府，沈度开浚十浦，请仍招置兵士常熟，昆山两县各一百人，仍于本府见管使臣内选差二员，部辖开浚，自此以后，境宇日蹙，勤水力穑之事，有司无复讲矣，故不得而详焉。
赵知县修复练湖议
湖自淳祐以来，复为流民占塞，景定三年，朝廷委浙西宪司相视修复，丹阳知县，赵必棣建议云：练湖原有斗门三石，防六函，口一十三，多被风水，冲坍上湖，则褰裳可渉，下湖则如履平地，夫去弊以渐，而不可急处，事以时而不可缓，今水道久已湮塞，似宜急于开通也，然上湖李编修家所侵，可以理谕而下湖，流民所据，未可卒复，须有道以处之，使之隂消潜弭可也，函管正以备蓄泄，似宜急于修理也，然湖中水满，则须资函以泄，今既水浅，乃区区从事于无用之物，则非徒无益也，此所谓去以渐，而不可急也；今岁八九月间，遇旱，湖水方涸，加以京仓取运甚急，本府不得已放水以济运，河湖愈浅涸，宁不滋流民之奸计乎？不特流民而乡民之顽者，又宁不垂涎乎？旧年倾頽处，止是下湖西埂四百余丈，今上湖横埂，三百六十丈，上金斗门三十五丈，南石防基七丈，皆先后坍坏，官府，若复悠悠，不恤则东倾，西頽非惟水无所蓄，而流民顽，民仿效侵耕，其来未艾也。今霜降水涸，正宜用工，百姓乐于应募，官司易于收功，傥日复一日，则民疲而怨生，劳大而效寡，此所谓处事以时，而不可缓也。乞量支钱米募夫，及今水涸，运土补筑坏埂，然后植松插，栁候措置桩石，陆续钉砌，若失此时，后悔无及。宪司上其说，遂支拨安边，太平库十八界防子二万二千五百余贯，及于平江府新收义米，内支拨九百石，差官修筑。
浙西水利书卷上
<史部,地理类,河渠之属,浙西水利书>
钦定四库全书
浙西水利书卷中   明 姚文灏 撰元书
任都水言开江
仁发伏读书云：三江既入，震泽底定，三江，乃娄江东，江吴松江也，震泽，乃太湖也，太湖纳百川之水，而注之江，三江泄，太湖之水，而入于海，水有所归，复有所泄，则震荡者平定，尚何淫潦之足忧哉！二江已塞，仅有吴松一江，今下流河沙汇浅塞，若及早开浚，工费省而易为力，数年之后，愈久愈湮，工费倍而难为功所当预，为之图也，大抵治水之法，须识潮水之背，顺地形之髙低沙泥之，聚散隘口之缓急，寻源泝流，各得其当，庶不徒劳民力，虚费钱粮，昔范文正公苏东坡欧阳文忠公叶内翰朱晦庵，皆陈言修浚，或吝于浩，费而不行，或惑于浮议而弗讲，或始行而终辍，或营修不得其法，因循岁月，少见实效，归附以来，缺官董治，愈见湮塞，二十余年，水利大坏以致苏，湖；常，秀之良田，多弃为荒芜之地，深可痛惜，区区管见，惟以开江围岸置闸，为第一义也。
任都水水利议荅
议者曰吴松江，前时深通，今日何为而塞？岂非如海变桑田之说，非人力所可为者欤？荅曰：东坡有言，若要吴松江不塞，吴江一县之民可尽徙于他处，庶上源寛，濶清水力盛，沙泥自不能积何致有湮塞之患哉？归附后将太湖东岸，出水去处，或钉栅，或作堰，或筑狭为桥，及有湖泖港汊，又虑私盐船往来，多行塞断，所以清水日弱，浑潮日盛，沙泥日积，而吴松江，日就淤塞，正与东坡所见，合若曰：如海变桑田，一付之天，则圣人手足胼胝，尽力沟洫，皆虚言也。圣人岂欺我哉？所当尽人力而为可也，议者曰：钱氏有国百余年，止长兴间，一次水灾，亡宋南渡百五十余年，止景定间一，二次水灾，今或一二年三四年，水灾频仍，其故何也？荅曰！钱氏有国亡，宋南渡全借，苏、湖、常，秀数郡所产以为国计，常时尽心经理髙田低田各有制水之法，其间水利当兴水害，当除合役军民，不问繁难，合用钱粮，不吝洪大，必然为之，又使名卿重臣专董其事，豪富上户，簧言不能乱其耳，珍货不能动其心，又复七里为一，纵浦十里为一横塘，田连阡陌，位位相接，悉为膏腴之产，以故二三百年之间，水灾罕见，国朝四海一统，又居位者未知风土所宜，视浙西水利，与诸处无异，任地之髙下任天之水旱，所以一二年间，水旱频仍也，议者曰：苏州地势低下，与江水。
平故曰平江，古称泽国，其地不可作田，今欲围筑亦逆土之性耳，荅曰：晋，宋以降，仓廪所积，悉仰给于浙西之水田，故曰苏，湖熟，天下足，若谓地势低下，不可作田，此诚无稽之论，何以言也？浙西之地，低于天下，而苏，湖又低于浙西淀山湖，又低于苏湖，彼中富户数千家每嵗种植茭芦编钉桩，篠围筑埂岸，岂非逆土之性，何为今日尽成膏腴之田，此明效大验，不可掩也，既是淀山最低之处，尚可经理为田，却说已成之田，不可作田，何其愚也！议者曰：水旱天时，非人力所可胜，自来讨究浙西，治水之法，终无寸成，荅曰：浙西水利明白易晓，何谓无成？大抵治之之法，有三浚河港，必深濶筑围，岸必高厚，置闸窦必多，广设遇水旱，就三者而乘除之，自然不能为害，傥人力不尽，而一切归数于天，宁有丰年耶？东坡亦言：浙西水旱，乃人事不修之积，正此谓也。昔范文正公亲开海浦，议者沮之，公力排浮议，防浚积潦，数年大稔，民受其赐，载之方册，昭然可考，谓之无成，可乎？议者曰：河渠围岸闸，窦三者俱备，则水旱可无，民食可足，诚为久逺之计，朝廷何为而废之，荅曰。范文正公宋之名，臣尽心于水利，尝谓修围浚河，置闸三者，如鼎足缺一，不可三者备矣，水旱，岂足忧哉！国家收附江南三十余年，浙西河港门岸闸，窦无官整治，遂致废坏，一遇水旱，小则小害大，则大害，是以年年有荒芜，不可种之田，深可痛惜，今朝廷废而不治者，盖募夫供役，取办于富，户部夫督役，责成于有司，二者皆非其所乐，所以猾吏豪民构扇，必欲沮壤而后已，朝廷未见日后之利，但厌目前之扰，是以成事则难坏，事则易，东坡亦云，官吏惮其经营，百姓畏其出力，所以累行而终，辍不能成久逺利也，议者曰：行都水监，既是有益衙门，何众口一词，皆以为无益，而明议罢之，荅曰。民可使由之，不可使知之，事之利害，久而始明，彼小民无知，但见工役之繁，豪民肆奸，又吝供输之费，所以百般阻挠，但谓无益，以败乃事，殊不知浙西有数等之水，拯治方畧皆不相同，非立专司，岂能成功？使水监衙门真为无益，古之有国者亦废，而不置久矣，何为周？汉？唐，宋之世，未尝一日不用心尽力，经营水利之事，列之史传，代有其人，谚曰：水利通民力，松斯言信矣，若浙西低下之地，不须水监，即今中原髙阜之处安用水监，河道司为哉？然则髙阜之处水，监既不可缺，而低下之处，乃谓不必置，何不智之甚也！数年之后，河港浅塞，水害滋甚，有忧民忠国者，出必复兴，修水利之事，彼横议者，岂得终沮之哉！议者曰水利，固不可不修，然今陇西汉，唐二渠，止是责于有司修浚，民更不扰，浙西水利，何不亦责之，有司荅曰：陇西二渠长流水也，浚成深，渠水自下流治之无难浙西，水性不一，整治方法亦殊，岂可以汉？唐二渠，例视之哉！宋贤如范文正公苏文忠公，王荆公朱文公，皆命世大儒，经纶天下之大材，尚各建防设官置卒，专力经营，必有所见，若令有司兼管，何往而不败事。
潘应武言决放湖水
浙西地势极低，米粮丰厚，自福山而下有二百八十余里，沙冈身以限沧溟，冈身之间，有港浦一百五十余处，太湖三万六千顷，受纳三州之水溢流而下，一路径下，吴松江二百六十余里抵海，又一路，自急水港五十里，下淀山湖，由港浦而入海，古人开港，溇泾沥之类，无非为去水计，使民居无昏垫，而土可耕种，居民常常修筑围塍，官府常常修浚，水路涝则车，水出田，旱则车水入田，公私之利，岂不博哉？若公私之力，少有不及，则民居荡析而厚利，以失钱王时，置撩浅军，四部七八千人，专为田事，导河筑隄，宋初废弛，故常有水患，至仁宗朝，范文正公亲歴海濒开浚五浦，费钱米一十八万余贯石，自后置农田水利，使者专管湖塘河渠，赵运使任内用钱米四十余万，至理宗朝创立魏江江湾，福山水军数千人，专修江河湖塘，仅免水患，归附后军散营，废河港湮塞，其淀山湖中有山寺，宋时在水中，心东有出水，港曰：斜沥口曰：港口曰：小曹港曰：大沥口曰小沥口，各濶十余丈，通潮水往来，潮退则引湖水下大曹，大盈等浦入青龙，蟠龙江而出海，古人谓之尾闾门，宋法禁人占湖为田，为泄水路故也。归附后权势，占据为田，今山寺在田中，虽有港溇，悉皆浅狭，潮水，湖水不相往来，拦住去水，东南风水回，太湖则长兴，宜兴，归安，乌程徳清等处泛溢，西北风水，下，淀山湖泖，则昆山，常熟吴江，松江等处泛溢，皆因下流不决，积水往来，为害去夏，一水淀山湖，太湖四畔良田，至今不可耕种，今年可耕者，皆是以人力与天时，争胜负农家，日夜踏车，车水出田子女脚皮生趼田外，河水髙于田内数尺，近有稻禾将熟，又为暴风骤雨，激破围塍全围，渰没子女，号天恸哭，老农血泪交颐，今秋虽熟，即目菜麦无土可种，或遇风雨来嵗又是荒歉，建言屡矣，未见施行，一日过一日，一年复一年，积久不决，围塍坍坏，再遇淫雨，悉为鱼池，民居荡析公私，坐失厚利，彼时修治，用费既广，民力困乏，悔亦无及，愚昨随营田司官亲曾相视水势，与高年老农知识，地理人讲究得淀山湖东，大小曹港，斜沥等处，固是泄水尾闾，今为权势占据，卒难复旧，淀山湖，北有道褐浦，石浦千墩浦，小沥口四处，取江颇近水势顺便，今若先于此四处开浚，决放水路，以救百姓，以保公私，实为居安虑危，经理根本之计，候水减退，然后次第开浚，诸处河港，此即古人所谓下流既通，上流可导也。
复言便宜
伏详东坡，先生曰：三吴之水，潴为太湖，太湖之水溢为松江以入海，海水日两潮，潮浊而江清，潮水常欲淤塞江路，而江水清驶，随輙涤去海口常通，则吴中少水患，此数句包尽，浙西水路，下一驶字，断尽浙西，水性驶疾也，言水要活，要疾要流，要驶如万马之奔骤也，浙西水道自丙子言归附，时招民官，虑恐哨船入境，掳掠乡村，将河港钉塞，吴江长桥，系太湖，众水之咽喉，其桥南堍，古来水到龙王庙后被筑塞五十余丈，沿塘三十六座，桥洞实，乡村众流之脉络，多被钉，断亦有筑，实为坝者，所以不流不活，不疾不驶，不能涤去淤塞，以致淀山湖东小曹，大沥等处，潮沙壅积数十里之广被权势，占据为田，湖水，潮水不相往来，如人便溺，不通水满，胸腹间，四年两涝，朝廷亏失，米粮数百万石，浙西百姓，离散大半，今日叅政相公敷奏决放，湖水入海，百姓父老，闻风鼔舞已有更生之望，续见诸人陈言，俱非救弊，良防切，恐有误国，听徒费钱粮，为今之计，以决放湖水为急务，淀山湖北道褐浦，石浦千墩浦，小沥口四处，实系今日湖水入江下，海要处，今先浚此，使湖水通流，然后开浚，沿塘桥道乡村河港，谨条具事宜于后，一淀山湖北一带自庙，儿头港至，赵屯浦一百余里，共有港浦，一十三条，今皆淤浅，应武昨与营田刘副使，登淀山寺钟楼上逺望惟有道，褐浦石浦最低下，取江颇近水势，顺便叩问当地，耆老俱曰：十年前，潮水往来，近方湮塞，此处宜及早修浚，一沿塘三十六座，桥道及葑门外，至吴江七里桥，多有上下，塘桥道坝塞不通数，内第四桥下水路来，自湖州大钱港，冲出塘东，湖泊间入笠泽湖，汾湖白蚬江，下急水港，直至淀山湖自来，此处水甚汹涌，归附后被人占据，又造桥筑隄，水益浅狭，宜委官相视，仍复通放一，旧时长桥南，堍水至龙王庙侧归附后坝塞五十余丈，见盖房屋，与军户居住，以致太湖出口，狭小水不通彻，易致泛滥，宜委官往视，指定龙王庙基谕防军户移入营内，仍旧造桥相接，一吴江长桥，实三州，太湖之咽喉，沿塘桥道，实乡村河港之脉络，前宋立水军，三四千人，吴江知县职，衘带提督湖塘，河渠县尉，职带巡视湖塘，河渠设官田米三千余石，名修桥，米归附时，又名修浚，县河米凡有桥道坍毁，水路湮塞，本县自行支取随即修治，自此浙西三十年来，并无水害，范文正公治水，议乞勑诸路行劝课之法，取其简约，易从之术，颁赐诸路转运使，及面赐一本，付新授知州，知县等此，养民之政，富国之本也，今日叅政为浙西生灵，陈请决放，湖水入海，此三百年一遇，深恐去后，仍旧废弛，沿塘桥道，河渠失于修浚，如防以官田拨付吴江县管隷选委经任好人充，吴江县尹，职衘带提领，湖塘河岸，劝农事，县尉职带巡视，湖塘河岸，昆山县尉职兼巡视江湖，河岸常切，视前项沿塘桥道，河渠并道，褐浦等处，但有圯坏湮塞，随即修浚，如此，则自然永无水患，实为公私无穷之利也。
都水庸田司玛哈穆特治水方略
叅详浙西田土，多借太湖灌溉，所利甚大，若河港闭塞不能通彻，稍遇大雨，湖水泛溢，渰没田禾为害，不轻吴松江，原受太湖，淀山湖诸处，上源急流，自古可敌千浦，浙西之水来，既有源去，亦有委，近年以来，上源吴江县一带桥塘桩钉坝，塞流水艰涩，又沿江左右，并淀山湖泖等处权豪种植，芦苇围裹，为田及边近江湖，河港沙滩滋生，茭芦阻遏，上源水势，以致湖水，无力不能冲，涤潮沙，遂将东江塞满，今太湖之水，不流于江，而北流入于至和塘，由太仓出刘家港入海，并淀山湖水，东南流于大曹，港、柘、泽，塘东西横泖，由新泾上海浦，注江达海，今平江路总管李通议并昆山州官常从仕，嘉定州达噜噶齐雅，克特穆尔，上海县石县尹，知水利人张桂荣，朱文祥何珍？徐铸任千户，一同讲议，理合相，其地宜顺，其水性分疏派泄，庶销湖水泛溢之患，将上源，吴江州一带石塘桥洞一百三十余处，每处展濶一丈，使太湖水势快，便将太湖东南淀山湖迤东，湮塞河道，浚令深濶，以泄湖泖之水，及将平江路，昆山嘉定，应有湮塞河道，亦行开挑分泄湖水，添注刘家港入海，又将各处江湖河港，一切桩坝，并围裹成，田鱼簖，茭芦葑稗，阻水去处，尽行起，除禁约，诸人不得似前侵据阻遏水利。
都水庸田司集江湖水利
越絶书云：太湖周围三万六千顷，西南湖州诸溪西北宣州诸溪并注之，盖诸山峙于西，地形髙阜兼南北东江海之岸皆髙水积其中，势若盘盂，非借江河深利，何以通泄？设遇雨，涝则泛滥四溢，环湖低田，其能免渰没乎？范文正公所谓天开泽国，众流所聚，而江海之涯，地势皆髙若欲导泄积水，在乎时时检，太湖东岸北岸通江河道，不致诸物，闭塞可也，盖环湖低田利在泄，潦兼沿江傍海髙田亦仗湖流奔注，冲散潮沙，使江河深利，乃可引潮浇灌，由是言之，凡太湖出水隘口，宜常通利，不宜畧塞也诸小湖在太湖迤东及北者甚多，皆能接泄，太湖注江，达海数内淀山湖闗系呉松江注泄尤为切要，其湖周围二百五十里，自大盈赵屯等浦以出，吴松江诸湖，惟淀山湖，与浑潮相接最近，若上源所注，不急则潮沙，注湖渐成淤淀，按韵畧淀者水中泥也，即淤之谓也，湖以淀名，岂非始于是乎富，势由淤淀，而围裹成田，由是湖水与诸浦渐逺而所泄益微，若非就湖内围田，多开河渠，及时时修浚诸浦，则此湖之塞，恐不止于是也。又按昆山郏亶云，吴江石塘障，遏东流之势，是致下流，潮沙日涨，半为平地，此处乃太湖泄水下，吴松江第一要处，古贤交口，立论以晓人者，必是此处不当闭塞，古来于隄间多置木桥，多凿水洞，上则通行，下则泄水，盖欲仗其急流奔注江河，冲涤潮泥，免致水患，然尤虑桥柱之阻水，今人不知此意，或便于行路，则坝塞河口，或惰于巡防则密置桩橛，此又不止于桥柱之阻，水也，矧以茭芦鱼簖等物障遏，必得官司于此处榜示告戒，使之咸知，利害可也，呉郡续圗经云：自太湖，东至松江有环曲，而为滙者甚多，赖疏瀹而后免，水患有白鹤滙者，乃嘉祐间，李兵部复桂，崇宁间，郏漕使亶，宣和间赵提举霖三次开浚，又有顾浦，滙者乃沈谏议立之开浚，又有千墩，金城诸滙，乃儒者傅肱，乞行疏决，又有盘龙汇者，范文正公尝经度之，寳元间叶内翰清臣，乃洒为新渠道，直流速水患，遂弭推原此汇，皆由上源闭塞，湖流迟缓，潮沙积聚而成，今有河沙，滙者涨塞江心，阻水尤甚，民尤病之，及有新华，觜分庄觜，严家觜暴涨为害，俱合开凿，葢觜即汇之异名也。
吴执中言顺导水势
浙西古扬州之域，厥土惟涂泥，厥田惟下，下得水之利，虽博而被水之害，亦大宋有郏，侨者尝论天下之水，以十分为率，自淮而北五分，由九河入海，大江而南五分，由三江入海，书所谓三江既入，震泽底定是也。大抵浙西水泽之薮外髙内低势若盘盂，但遇霖淫，水輙泛溢，欲使泄于江海，其江海日有两潮，抑遏湖水，浑流倒注来速去，迟日积月，增渐致淤淀，导之有方，则有无穷之利，治之无术，则有无穷之害，古之智者，盖未尝不深察于此，而尽力乎？沟洫也，国家收附江南之初，年谷屡登，不闻水患，所司因循，失于经理，积而至于至元二十四年，二十七年，二十九年，六年之间，三遭大水，所在膏腴，悉成巨浸，百姓缺食，卖子鬻妻，不可胜记，官粮亏失后，中书省奏准，大兴工役，开挑太湖，练湖淀山湖等处，并通江达海，河港，又加以修筑围岸，自此岁获丰收，所在官司，宜将已开河道，时常拯治，庶几不废前功，奈何牧民者畧不顾问大盈等，浦涨塞如旧，吴松江面淤淀愈增，幸而数年之间，雨水颇调，不覩其患，傥值往年淫潦为患，非轻近防，朝廷设都水庸田司，专督其事，敦本防灾，可为良防，每年劝率百姓，修筑田围，拯治河道，粗有成效，然而数年之间，事功龃龉，识者固已忧之，去年春夏之交，淫雨频作，平江，松江大被水灾，沟洫满盈，田园损坏，今都水庸田司，又已革去，修浚之责，归于有司，且吴松江，旧云可敌千浦，今则东自河沙汇，西至道褐浦，两岸涨沙，将与岸平其中，仅存江洪，比之旧时，百不及一，虽汪洋之势，见于上海，新泾，太仓刘家港，岂能尽泄诸郡之水，又镇江丹阳县，有练湖，亦被权豪，于湖面高处围裹成田，侵夺众利，浙西水乡，农事为重，河道田围必常修浚，二事可以兼行，而不可偏废，今修围一事，有司已有定式，淀山练湖，亦有原定界畔，必须严切，申明常加浚治，吴松古江已被潮沙湮涨，役重工多，似非人力可及，其淀山旧湖多为豪户，围裹成田，恐亦未易除毁，即今太湖之水，迂回宛转，多由新泾，及刘家港流注于海，合无顺其必趋之，势于上海，太仓等处相视，可开河港，尽行开凿，务使支脉贯通流泄，顺便乞照，腹里防通河，并新开通惠河，拨户差军体例，设立撩浅人，夫专一修理，以防向后，复淤之患，官民幸甚。
复立都水庸田司
大德二年春二月，中书省奏立浙西都水庸田使司三品衙门于平江路设置专一，修筑田围，疏浚河道，淀山等湖已有官定界畔，诸人不得似前侵占，复为民害，违者听庸田司追断，又潮沙淤塞河港，亡宋时设撩浅，军人专一撩洗，仰庸田司于二八月内，依时督责，如法疏浚，毋致壅遏，合用人工，如何措置？可以常久通行行省，更为从长计议，又浙西官田数多，俱系贫难下户种，纳春首阙食，无田主借贷，围岸缺坏，又自行修理，官司不为存恤，以致逃窜，荒废官田，今后管民官司，并不得将此等佃户差充里正，主首及当一切催甲等役，妨废农务，失误官租，如违，仰庸田司究治，又淀山练湖诸人，占湖为田，歳纳租米另行收贮，若有合用修浚，工料从庸田司募工支用。
立行都水监
大德八年夏五月，中书省准江浙行省咨，任仁发言，吴松江淤塞，奏立行都水监，仍于平江路设置，直隶中书省，及命行省平章萨里，提督疏濬，继降诏条云：修浚河道闸坝，合用一切物料行省，即于官钱内收买应付，又浙西苗粮户内起，夫一万五千名，自备什物，每名工役一年，免粮一十五石，其军站除赡役，地外依上料着，僧道伊啰勒，琨达实爱满不分，常住并权豪，官员不以是何投下？不纳官粮之家，以地五顷，着夫一名从行，都水监选委廉干官员，部夫督役，其有厘事立功，廉能称职者，行都水监具迹举明，其着夫人户杂泛差役，权行蠲免。
名臣事畧吴松江记
前海道千夫长，任仁发以吴松江，故道湮塞，使震泽之水，失其就下，性为浙西居民害，垂二十年，慨然上疏，条其利病，疏道之法，中书省以闻，特命平章彻里公董其役，公乃相其山川形势之宜髙深广狭之度，工役之数，钱谷之费，畚臿之用，饮食之需，命民索绹，成屋厚稾秸，以防其卑湿，为医药，以防其疾疫时作辍，以防其倦怠，上以诚感下，下以诚应上，民乃欢呼，四集乐于趋事赴工，始于大德八年冬十一月望，西自上海县界，吴松旧江东抵嘉定石桥，洪迤逦入海，长三十八里，深一丈五尺，濶二十五丈，役夫为数一万五千为工，一百六十五万一千六百有竒至九年二月晦毕工，物无疵疠，民无夭阏，而事竟集。
至大初督治田围
行省以去岁灾伤田禾不收，物价涌贵，百姓艰食，虽曰天灾流行，亦因人力不至，即今春首农作，将兴各处田围合，修陂塘岸塍沟渠，晓谕农家，依法修置，遇旱，车水浇灌遇，涝泄水通流，防集行都水监李都水讲究得修浚之际，田主出米佃户出力，系官围田，若无总佃，贫穷不能修浚者，量其所须，官为借贷，收成日抵数还官，事有成效，劝农正官，定拟陞赏闻奏，失误者治罪，其抛荒积水田土，多因租额太重，无人承佃，劝谕当乡，富上人户自备工本，修筑成围，听令本户佃种为主，抛荒官田，止纳原租，初年免征，次年准半，三年，全纳积荒，则三年后苐依民田输税，诸人不得争夺，俱照庸田司五等围岸，体式修筑。
泰定初开江
泰定元年，江浙行省以平江，松江通海，河道壅塞，军民官势侵占，水面为田，递年，水旱相仍，官民亏失大利，委官同彼处，正官踏视讲议到吴松，旧江二道，乌泥泾大盈，浦二河合，挑縁癸巳岁，禁止动土，请诸工部论报云：上项河道，江浙省已尝讲议修则官无亏，粮民可足食，难与其余土木之工，一体停罢，由是中书奏：命行省左丞，多尔济巴，勒知水利前都水少监任仁发董督常州，湖州，嘉兴，平江，与本府不分，是何人户？实有纳苗田一顷五十亩，差夫一名，计名四万有竒每名日支口粮三升，中统钞一两，赐仁发银一锭，袄子二领始，于是年冬十二月五日，次年正月十五日讫功，仍令讲究久逺不致淤塞良法。
至顺后水因闸患复开元堰直河
闸置乖宜，旱，淫交病府，请于行省畧曰太湖周回八百余里，吞吐百川之水，连接淀山湖长，泖俱由六闸而出，每闸止濶二丈，总计一十二丈，欲泄浩荡无穷之水，岂无滞乎？兼以随潮啓闭，一日之间不过数时，去岁天雨连绵，湖泖水涨，縁诸港闭塞不能急泄，致将田苗一槩，渰没城郭，民居皆成巨浸，今岁八月，又值淫雨，复行盈溢，推原其因，葢因石闸，啓闭有时，水势不能直达故也。其乌泥泾闸内，旧有河身，径直入浦，合趁此农隙，将旧河直道，从宜开挑以导宿水，否则来，春雨水田苗，必复被渰，小民愈困，深系利害，未报间，司臬按部下议，促之府，复请而始，报可，次年二月开浚，凡旬有三浃，计庸工万一千九百有竒二三年间，水势流通，厥患始弭闸，吏多克绅，昆以权开陈乞于府，从堰如初，至元四年，水复为患，华亭尹郭额，森布哈承议，而又克凿之，六年，知府杨巴雅台复决，潘家浜闸内，旧堰直河，迄今农剩尔泽焉。
复立都水庸田司浚江河
至正元年，中书以江浙行中书左丞相钦察，台开府言：浙西水利，近年有司失于举行，隄防废弛，沟港湮塞，水失故道，民受重困，今后莫若都水监官岁委一员分治，仍令各处农事，正官带知围田署，衘责任有归，及监察御史言宜复立都水庸田使司，慎选谙晓水利，恪守官箴之人，披按图志，讨论旧治于必合，开挑之处，将原额租税，除豁合用工本官为支给，使专其任，责以成效，于是奏立使司复于平江路设置命工部尚书图噜行省平章政事珠尔，噶岱南行台，与浙西廉访司官各一员，选知水利之人相其旧迹，必合开挑各处农事，正官结衘，知渠堰事听受，使司节制，各官既辏，嘉兴首防郡堂以商论，尚书訏谋大兴臿，斸隆尚厥功，平章见役钜民疲特畧之论遂不合而罢，吴人陆行直者，承平章风指，上书言于有司曰：辛巳，太岁位在东南，浙间丁其方位，修营动土，厯家忌之，有司腾其言，以次达于朝，尚书知之怒，系行直而使请中书规驳论罪之，以故报曰：大元疆封，浩大无垠，寰宇茫茫，难拟方位，由是肇工，于是年之冬十月，撩漉吴松江，沙泥浚各闸旧河直道，与漕渠张泾及风波南俞，北俞盐铁官，绍盘龙蒲汇六磊石浦等塘，为夫一十九万八百人，用粮四千七百石，钞三千一百，定各有竒次年春二月讫功。
周文英三吴水利
苏，湖、常、秀，土田高下不等，以十分为率，低田七分，高田三分，所谓天下之利，莫大于水田，水田之美，无过于浙右，五代末，吴越钱王独居东南，专享此利，宋范文正公尝论于朝曰：江南围田，每一围方数十里，中有河渠，外有门闸，旱则开闸，引江水之利，涝则闭闸，拒江水之害，旱涝不及为农，美利尝询访髙年云曩时，两浙未纳土，时苏州有营田军，四部共七八千人，又有撩清夫，专为田事，导河筑隄，以减水患，于时岁熟钱五十文，籴米一石，自归宋之后，慢于农政，不复修举，田围河港，太平堕坏，今江，浙之米石不下，一贯比之，当时其贵十倍，民不得不困，国不得不虚矣！前都水监于江面，置闸节水，终非经久良法，且如见置闸三处本意，潮来则拒入江之水，潮退则放江水决潮，殊不知江水之源，筑塞水势，细缓内水，外水髙低无几又闸之相去不逺决放之水，既浅且缓，又乌能冲激，潮沙而不积于江也，施之常年，初无损益，设遇涝岁，觊其倾泄，江湖巨浸，则见其不能，此所谓徐行拯溺，缓步救焚者也，海者百川之所宗，水有所归，则不泛滥，善治水者，必识其源流可也，尝经行，太仓刘家港及吴松江之左右，登高眺逺随流寻源，为今之计，莫若因水势之所趋，顺其性而疏导之，则易于成功，刘家港，南有一港，名南石桥港，近年天然深濶，直通刘家港，西南通横塘，以至夏驾浦入吴松江，其中间有迂回窄狭处，若使疏浚深濶，则太湖泄水一大路也，某今弃吴松江，东南涂涨之地，姑置勿论，而专意于江之东北，刘家港，白茅浦等处，追寻水脉，开浚入海者，盖刘家港，即古娄江，三江之一也，水深港濶，此三吴东北，泄水之尾闾，斯所谓顺天之时，随地之宜也。惟开浚之法付之，有司例，将有田之家，差夫动扰，犹为未便。乞从省府差委，谙通水利，官诣沿海各处相视，合浚港浦，具数计工，拟议申闻，或都水监分官前来，或选省府能官，于浙间富户内劝率百十家，斟酌逺近及功绩巨细，照依舍粮赈饥例，优以官禄，拟定品级，令其开浚，考其成功，如工役轻省者，量行优叙，如功绩重大者，优以一官，激劝勉励，庶几劳而无怨，扰不及众，假如凶年，劝令富户捐粮赈济，不过救一岁一处之灾，尚优以官，推此恩例，成此美绩则可弭，浙西数郡久逺之灾宁不伟欤？经治之后，更须都水监差官按行严督，各州县每岁修葺，使其经久不废，或委行省官专一提调，庶几敦督事严，免致有司乐，岁则茍且玩视，以为常程，设遇涝歳则束手无措，败事伤农，诗所谓迨天之未隂雨彻彼桑土，绸缪牖户者，此也，水利有成，则乐岁相仍，国富民安，诚非小补。
浙西水利书卷中
钦定四库全书
浙西水利书卷下   明 姚文灏 撰
今书
夏忠靖公治水始末
永乐元年四月上以苏，松水患为忧，命户部尚书夏公原吉，特往疏治，八月，遣都察院佥都御史俞士吉赍水利集，赐公使讲究，拯治之法，公于是上奏，臣奉职不称，重贻宵旰之忧，夙夜警惕，惟勤咨访，钦承圣谕，愧感交集，臣与共事官属及谙晓水利者，叅考舆论，得其梗概，葢浙西诸郡，苏，松最居下流，太湖，绵亘数百里，受纳杭，湖，宣，歙诸州溪涧之水，散注淀山等湖以入三江，顷为浦港湮塞，滙流涨溢，伤害苖稼，拯治之法，要在浚涤，吴松江诸浦，导其壅滞，以入于海，按吴松江，旧袤二百五十余里，广一百五十余丈，西接太湖，东通大海，前代屡浚屡塞，不能经久，自吴江长桥，至夏驾浦约百二十余里，虽云通流，多有浅狭之处，自夏驾浦抵上海县南，跄浦口可百三十余里，潮沙障塞，已成平陆，欲即开浚，工费浩大，且灔沙淤泥，浮泛动荡，难以施工，臣等相视，得嘉定之，刘家港，即古娄江，径通大海，常熟之白茅港径入大江，皆系大川，水流迅急，宜浚吴松，南北两岸，安亭等浦，引太湖诸水入刘家，白茅二港，使直注江海，又松江大黄浦，乃通吴松要道，今下流壅遏难疏，傍有范家浜至南跄，浦口可径达海，宜浚令深濶，上接大黄浦，以达湖泖之水，此即禹贡三江入海之迹每嵗水涸之时，修筑围岸，以御暴流，如此，则事功可成，于民为便，上从其言，命集民丁开浚，公每身先劳之，布衣徒步，昼夜经营，不遑寝食，目为之赤，或劝公少休，公曰：吾自安之，虽盛暑不张盖，或持盖至，公曰：众暴体赤日，吾忍独求凉乎？时役兵民数万，曲尽抚恤之道，疏壅滞，修隄防，浚沟洫，水患乃息，既而有欲干泽于上者，奏以水退淤肥，宜召民佃种，以益国用文移，抵公所，公叹曰：民疲极矣，救死且不暇，况复役乎？即驰奏曰：车戽则徒劳，民力耕种，则已失时，何益于国？上悟，事遂寝。
魏文靖公重修捍海塘记
浙江按察使陈公璇，述其同寅，佥宪，陈公永重修捍海塘之，槩以书来属，予记之，葢太海去，海盐城东一里许，而洪涛巨浪，昼夜舂撞，古有塘岸，专以捍御潮汐，其保障军民之功不止，海盐一邑，而浙西诸郡皆赖之，其利岂浅鲜哉！永乐初塘坏，有司以闻，上遣通政使赵公居任董苏，松、嘉，湖数郡军民修筑，仅完宣徳中巡抚侍郎周公，忱复俾民于塘里，增土五丈，仍令嘉兴府差夫七百人，分方守候遇坍即修，岁以为常，正统九年秋，风潮大作，塘复冲决水溢，四境伤民，禾稼及郡县仓粮知府黄懋复请于朝下布，按二司相勘，于塘里重筑新塘，用银且四十万，因令所属有罪人纳赎以充费，景泰五年夏四月，佥宪公实领其事，乃因塘故址，外砌大石，内实瓦砾，劳来工役，曲尽恩意，于是人争效力，费省而功倍塘之，广十有二丈髙一丈八尺，真足以障怒涛，而捍居民，然予惟贤智之士为民兴利除害，不患其难成，患其易坏，盖继之者无其人，则已成之功，未有不堕废者也，此宪使公汲汲欲纪佥宪公之绩之本意，后之为藩臬，为郡县者，嗣其功而时葺之，则海隅苍生，岂复垫溺之忧乎？是为记。
钱文通公浚松江蒲汇塘记
书云：三江既入，震泽底定，然水至吾松，则又分二道而入海，盖西北洼下，则自太湖入淀山湖，经吴松江以入海，东北髙仰则受杭，禾之水达，黄浦以入海，髙下既殊旱淫交病，然旱，惟东北受病，其患小水则西北，列郡无所归，泄其患大，吴松江，自胜国末湮塞，迨今逾百年，兴言修浚，非无其人，然或沮于浮议，或怵于钜费，因循岁月，卒莫能举，稍遇淫雨，即成一壑，国赋亏而民艰食矣，天顺二年，都宪崔公奉勑巡抚东南，首询水患，以松为尤甚，乃举府判洪，侯景德暨二县尹杨昕，李纹治之，侯等相视，以为江之故道，虽浚必合，莫若从新地凿之力，易为而功不坏，起自大盈浦，东至吴松江，巡司计二万二千丈，又自新泾，西南至蒲汇塘入江，计四千丈，濶皆一十四丈，深皆二丈，而低乡之潦，可泄东北，则自曹家河平地凿及新塲，计三万余丈，深濶皆与江同，又自华泾塘六磊，塘婴窦湖，乌泥泾入浦而髙乡之旱亦免，大小聫络，无不通贯。噫！亦勤矣哉！用工总三万五千余，沿江耆耄，相与鼓舞而言曰：兹江之湮，为吾民病久矣，曩时字人者，虽防得利害，而讫无成功，宁知物有通否？必待其人耶？是举也，程工而授计口而食，民虽劳而不怨，则圗本垂永之计，熟愈于此哉？溥松人也，且职史事，故请书之。
何布政宜水利防畧
窃惟水利乃民事之最大者，有志于养民者，必先究心于此也，夫天地以生物为心，天之意，宁不欲雨旸时，若以成百谷，以养万民，然而气运不齐，不能无水旱之灾，是以人犹有所憾也，食天禄，而亮天工者，诚能于水利而尽心焉，使旱涝有备，百谷用成，则人自无憾于天地矣，斯非易所谓裁成天地之道，辅相天地之宜，中庸所谓赞天地之化育者哉？葢水利兴修，则不必散，府库之财，而民自受，莫大之惠，不惟当时之民受惠而后世之民亦无不受其惠也，若水利，非民事之大，则孔子之于神禹，何独以尽力沟洫，而赞之乎？吾每巡行，两浙闻有知水利者，未尝不从容延访，葢已得其大槩，但其中有宜于此而不宜于彼，宜于彼而不宜于此者又在乎斟酌而行之也一，修筑围岸，苦于无土，若围外河水浅狭，即将外河车干取土，若外河深濶，则将围内沟洫，车干取土，是皆一举，两得之术也，一凡围内有径，塍者遇涝，易于车戽，是以常年有收其无径，塍者遇涝，难于车戽，是以常年无收，宜谕令田户，凡大围有田三四百亩者，须筑径塍一条，五六百亩者，须筑径塍二条，七八百亩以上者，皆如数增筑可也，一围岸四畔，或土脉虚浮，外水渗入昼，虽车干夜，复涨溢者，宜于岸塍，中心开掘一槽，深及外河之底，随防河泥，填及一半，俟其稍干用，杵筑令坚实，又复防泥，筑满则水无自而入矣，又有围岸，因鳅鱓窟穴，或树根朽烂，遂成漏洞者，亦依前法筑之，若田中，有泉水为害者，可用砖灰围砌泉口，如井栏样，则泉不能漫散矣，又法：将泉口掘作深，坎用大缸覆之，却以江土围筑缸，上而泉，亦不能出矣一髙田去河辽逺无水可车者，须于田内计亩开塘，如田一亩，开塘一分有田二亩，开塘二分，其三亩，四亩以上，各宜依数开之，庶可防旱，或有愚民吝惜，不肯将田开塘者，可以善言谕之曰：尔有田二亩，若将二分开塘，则彼一亩八分，更不忧旱，年年有收，是所费者小，而所利者大，若惜此二分之田，不以开塘，则彼二亩旱，即无收是，所惜者小，而所害者大，古人宁捐膏腴之产，而广沟洫之制者，为此故也。以此善言谕之，彼岂不乐从乎？一开浚沟渠，修筑围岸，所以为民也，或有顽民惰农，餙为巧词告称：频年水旱，田禾无收，米价方贵，民食缺乏，民困未苏，不能用工，乞待年谷颇登，米价颇贱，民食颇足，民困颇苏之，时为之者，可以善言谕之曰：正为频年水旱，是以开浚修筑，以防旱涝，使田禾由此而得，收米价，由此而得贱，民食由此而得足，民困由此而得苏，况古人有言，不一劳者不久逸，不暂费者，不永宁，今若又不兴修水利则田禾何由而收米价，何由而贱？民食何由而足？民困何由而苏？譬如有一贫民无他产业，止是与人佣工，求取钱米，度日偶然，一日不能佣工，不曾求得钱米，已是饥饿一日，若明日忍饥，急去佣工，则明日便有钱米，便可得食，若因今日饥饿不去，勉彊佣工，则明日又是忍饥，终无钱米，可用饥过数日，必死，以此善言谕之，彼岂不乐从乎？
叶给事廷缙请赈饥治水奏
臣窃惟直隷之苏，松，常浙江之杭，嘉；湖，约其土地，虽无一省之多，计其赋税，实当天下之半，况他郡所输犹多杂赋，六郡所出纯为粳，□郊庙之粢盛，在此内府之珍膳，在此百僚之俸给，六军之粮饷亦在此，至于京师士庶以亿万计，亦皆待饱，于给饷之余，是六郡之赋税，诚国家之基本，生民之命，脉不可一日而不经理也，若水道不通，为六郡农田之害所系亦重矣，司国计而任民牧者，岂可不加之意乎？盖天目诸山之水，潴为太湖，而六郡环乎其外，太湖之水，又由江河以入于海，闻昔人于溧阳，则为堰坝以遏其冲，于常州，则穿港渎以分其势于苏，松，则开江河以导其流，惟是入海之处，潮汐往来，易于湮塞，故前代或置开江之卒，或设撩浅之，夫以时浚治，仅免，水患歴岁既久，其法废弛，遂致诸湖巨浸，壅遏于中，江河故道，淤涨于外，土民利其膏腴，或堰而为田，或筑而为圃，上源之来者不衰，而下流之去者日滞，是以川泽浸淫，经冬不涸，围田沮洳，终岁不干，加以夏秋淫雨，浃旬山水，横发渰没田畴，漂沦庐舍，固其所也，方治四年一涝，如人初病，犹之可也；迨五年复涝，如病再发，已难支持，幸而六年，颇收稍得苏，昔而今岁大水，视昔尤甚，六郡人民困苦流离，不可胜言。如病发于羸惫之余，若不多方救药，则灾害何自而弭？财赋何自而出？民何以为民国，何以为国乎？即今抚按等官相继论奏，伏望圣明以天地为心，以民命为急，思粮储，为国家之大用，水患为东南之大患，于廷臣之中，选差有才力，通晓水利者一二员，授以节钺，重其委任，即日前去防同抚，按官讲求民瘼，设法赈恤，军需之，可停者停之，逋负之可蠲者蠲之，俟民心稍定，民困稍苏，然后指定地方，分投相视，询访故老，寻求遗迹，何地为山水，入湖之冲，何港为太湖入海之道，自源徂流，一一按究然后相与度其经费，量其事期，大加浚治，务使下流得以宣泄而上源，不致泛溢可也，然当此饥歉之际，欲兴大役，若非任事者，处之得其道，则民力不堪，不能不重困也，臣生长其地，目击其患，又叨居言职，不敢默，用是敷布心腹，陈其利害如此，至若水道之曲折，工费之多寡，事期之久近，则不敢以遥度也，伏惟陛下俯垂睿览，即赐施行，幸甚，幸甚！
钱修撰与谦上海县捍患隄记
吴故多水患，而近时尤数且甚，命吏居民荐罹沓戹，相顾错愕，罔测厥儗，加之抚者，资及按者，期至俟陟计满，莫怀永图，是以沟壑填枕，而上不惜，下亦知其无所于倚，而甘心焉，良可悼也。惟我皇上宵旰，兢惕畏灾，悯农暨一二同德，胥戚之臣，轸念及此，而抚臣是择，爰得新昌，何公世光以右副都御史来广储博，贷戒防饬，浚如恐不及，于是吾民始有生意而争来，言利矣，时则有若鄞进士，董君启之出尹，上海承公之意，进父老，诹，厥，便得策献之，其言曰：邑分东西乡髙下逈絶东抵海障类髙亢患旱利于浚西，跨五湖，钟震泽下流，类卑洼，患涝利于防，故尝有浚防之令矣，役弗钧而力，偷规弗定，而文观患自若也，兹浚则择其人，严其戒而已，而防为艰，请以民之义孚，力赡者督其役，且以履亩计防，程其工而分督之地，濶而防远者，多为之畛以析之，以拒漫延，使食其地者各效其力，而无劳于官，役于官者，官食之而食之，所出处之以权于廪藏，无损也，又曰：农罔获，冬愈隙矣，毋俟春溢弗及也，且因而食之，有助敛不给之义焉，何公闻而贤之，详授以区画之，方埤阙之计，劝惩之典，而听其行，且令曰：凡吏吴者，式是规浙，臬佥事雷公元芳以其职与闻乎？是亦伟而许之君，于是奉令惟谨，躬率其僚，冯丞以下相利庀材，如其防筑之，应期而成，延袤凡百余里，凡其崇，视凶岁漫迹，加尺者三，葢丈有二尺也，凡其广加崇尺者三，而其閷三分去一，葢防制也，其侧植杨插茭以防之，凡其障而筑之也，析竹织芦，而匝之以干，凡其材，悉出于官，凡夺田益隄，而妨于艺者，官计其地而钧其赋，于其疆之人而东之，浚者不与焉，既而有以患闻者，上乃命工部侍郎徐公原，一率厥属，主事祝君，惟贞大举浚防，而何公以下至于董者皆与之，君子谓是役也，先国之谋而上合焉，预民之患，而下乐焉，创于一邑，而四国则焉，成于羣议，而若出一人焉，惟患之捍，而饥则赈焉，不可泯也。乃碑于其地，曰：抚都御史何公以上海董君隄，于是是为治，甲寅，十二月朔日也。
徐尚书治水奏
臣等窃惟东南地势，低下水患，自古有之，永乐初，元水复涨溢，太宗文皇帝命户部尚书夏原吉，大加疏治，方得止息，逮今九十余年，各处港浦，仍复湮塞，为患滋甚，仰惟皇上，轸念地方，命臣等防同修浚，葢将拯垫溺之民于袵席之上，化鱼鼈之区为稻粱之域，臣等敢不罄竭驽钝，以圗仰副圣意，用是夙夜不遑宁处，相度施工，窃见嘉，湖，常，镇，水之上流苏，松水之下流，上流不浚，无以开其源，下流不浚，无以导其归，于是督同委官人等将苏州府吴江长桥一带，茭芦之地，疏浚深濶，导引太湖之水，散入淀山，阳城昆承等湖，又开吴松江，幷大石，赵屯等浦，泄淀山湖水，由吴松江以达于海，开白茅港，并白鱼洪，鮎鱼口等处，泄昆承湖水，以注于江，又开七浦，盐铁等塘，泄阳城湖水以达于海，下流疏通，不复壅塞，开湖州之溇泾，泄天目诸山之水，自西南入于太湖，开常州之百渎，泄荆溪之水自西北入于太湖，又开各斗门以泄运河之水，由江阴以入江，上流疏通，不复湮滞，自治七年十一月十七日兴工，至八年二月十五日工毕，幸而一向天气晴和，人无疫疠，凡百众庶，争先效劳，即今水患消弭，人无垫溺之忧，田有丰稔之望，列郡士民，莫不庆抃，是非臣等之能，皆皇上盛德大福，广被东南之所致也。今将修浚，过港渎，画图贴说，谨具奏闻。
杨主事君谦治水纪绩碑文
上临御之，七年，为治，甲寅，乃眷南顾，以兹吴，浙之间数被水患，黎民阻饥，思大拯救之，爰采廷议，特命工部左侍郎徐公防同巡抚都御史何公经畧其事浚筑，惟便而以其属员外郎，祝君惟贞，从行赞画，公深惟大江之南，自镇徂杭，膏腴千里而震泽，潴聚其间，西纳东吐，本利非害，自壅遏不导，故胸腹受病，肆为灾沴，然水有上下，治亦宜钧，乃率司府僚吏周巡列郡，讨源求委，尽得其利害曲折，公乃与巡抚公度地计工，当用人二十万，乃足事，因创差夫之法，一甲三人，而以其余为资给，又别给米，人一石，先食后役，措画孔艰，凡在守令，无不相率视效，罔敢逸怠，以是年十一月，经始严神享，肃官箴，而后即工，惟苏之松，陵为震泽，喉襟而吴松，七浦白茅，则奔海之大道，利博而治最急者也，乃令张通判，旻先以万六千人之长桥，疏其窦八十有五，又于其外薙荻去淀，凡千亩，决为通波随流，北折而东，又以万五千人，开七浦四十里，及盐铁尤泾，各十余里，又以人八万，开白茅六十里，其上曰：鮎鱼口者，湖流之出，是凡四渠为新开河，为龙潭，洪为白鱼，洪为落星港，尽皆疏之，悉彻海焉，自昔以吴松滟沙浮荡不可治，公按而视之，曰：此正三江要道，水下最捷，何可已也？其地隶松，乃以郝通判希贤率人四万五千，开其下流，凡七十里，以复江之旧，常州之境，惟是宜兴，百渎及江阴入江诸港，岁久湮塞，乃以姚通判文灏，开渎五十，放之太湖，又开港三导，运河入江，用人亦五万，而吾苏守史侯公鉴独以勤勚，为诸郡先，而松守陈逊之常守华，廷佐咸殚心力以相其事，公又以诸溇不通，则苕霅之水，不得入于太湖，通而不为之隄，则水乘风泛溢，为其傍灾，其地浙也，则以周大叅公瑞，发人二万，开溇七十有二，作石隄七十里，以利湖州，又浚西湖利杭，又作石隄三十里，利嘉兴，葢上源下流，钧修并治水，以大通而员外郎，祗敬公命，日无宁居，与雷佥宪，元芳往来提调，兼督防田之事责成尤笃，浚治之外，岸益高厚，大凡是役以丞簿稽工以义民部，夫所至顿次舍，置井灶，时止作薪刍，并给医药有备，民用是不困，而皇上圣德格天一霁经，时人以和，适无沾涂，栉冒之苦，役不百日而成，六郡人士莫不胥庆以为上恩洪大，思粒食兹土，遂以公来，建是丕绩，恵延无穷，歴观前代致力于斯者，非不甚众，然言浮于实，或以近效自画，迄无逺谟惟国朝，永乐中，一治垂利，葢八十载，然考之郡记其时，授地调役，亦未有若今日之大者，则稔岁之臻，有不加于前乎哉？惟公忠贞博大，御之以整暇，是以动用大众，终始晏然，所谓社稷大臣，临事决议，愈大而愈靖者，公其有焉，工之毕当作之，明年二月，虽成未验，既而大雨，兼旬水骤长，骤缩流，若箭驶雨，与昔同而利病悬异，然后人之信，且喜滋甚，卓哉巍乎！垂宇宙夸古今，斯实一代之伟烈，不可尚已。
举人秦庆请设淘河夫奏
臣惟国家财赋多出于东南，而东南财赋尽出于水利，方今时务，莫要于此，不可以为缓，而忽之也，近年以来，列郡数被水灾，民不聊生，推原其故，皆由于太湖之溢，而太湖之所以溢则由于三江，众浦之失其道耳，治七年，巡抚都御史何鉴具以上闻，既而给事中叶绅巡按御史刘廷瓒相继论列，伏皇上轸念地方，特命工部侍郎徐贯来总水事，凡通湖，达海隘口，支川无不疏治，自七年冬至，八年春，不数月而成功，一时水患，十去八九，列郡人民，仰荷皇上再造之恩，如天地之难名也，然臣以为疏导之利，虽已于一时，而经制之宜，犹未及于永久，惟昔之善治水者，每于平成之后，必立宣防之法，如近代撩浅，开江等卒亦皆制置，有定，浚治有常，是以当时利兴而害去，国富而民安，臣以为今当畧仿前制思患预防，乞勑该部转行，巡抚及水利官督率府县治，农官徧诣三江，各浦地方相视要害，讲求便宜，用其土著之民，专习搜淘之事，免其别差，着为定令，仍须往来劝督，验其功程，以行赏罚，务使水道，不复壅遏，而旱涝不能为灾，可也经久之宜，莫善于此，伏望皇上矜其愚而垂仁，采纳焉，臣不胜激切，愿望之至。
松学生金藻三江水学
禹贡曰：三江既入，震泽底定，又曰：九川涤源，九泽既陂，今东江已塞，而松江复微是川源，无涤也，太湖泛滥，隄防不修，是泽无陂障也，惟其无陂，所以靡定，惟其无涤，所以靡入东风则西决，西风则东溃，一雨连旬，数月如海，此频年水患，所以不可救治者，良由备之不预，虑之不周，托之不重，而任之不久也，孔子称禹尽力乎沟洫，孟子称禹以四海为壑，愚以为禹贡之法孔孟之言，万世所当顺守，而不可忽者也。治水，君子顺此而行之，则有无穷之利，忽此而不行，则有无穷之害，顺之之道有六，曰探本源也，顺形势也，正纲领也，循次序也，钧财力也，勤省视也，所以行之之要，在任得其人而已矣，任得人，而六事不举者，未之有也。六事举矣，水不为利，而为害者，亦未之有也。所谓任得人者，治水救民莫大之事，况国家财赋，多出东南，伏闻尧舜治水，必委之于神，禹而辅之，以伯益，故能地平天成，万世永赖，洪惟我太祖高皇帝设立府县司牧，区图粮里，所以重农事也，太宗文皇帝专任户部尚书，夏，公总督江南水利数十年来，民防其泽，但当时任之，不久而继之，无人，所以其功不全，其利不逺今之治水总之，以佥宪而已，凡百举动不得，自为事功难成，愚以为若欲水患消除，必遵祖宗之法，专任大臣，而辅之以所属责成守令，而催办于粮里，不宜泛遣他官，而堕失厚利，添设耆塘，而扰害良民也，是故有敬德有实学有髙识有逺虑有仁慈，有刚果不恃，一已之聪明而采纳；天下之公论，不恤一已之劳逸而体，悉万夫之冻馁，斯可以膺大任而成大功也，所谓勤省视者，伏闻神禹治水，十三年居外，三过其门而不入，后世君子，乃欲不出郊原，而求其刑赏当水利，修自生民以来，未有能济者也，是故有亷能不省视。与无防能同省视不赏罚，与不省视。同赏罚不继，续与不赏罚，同省视之，时与民约信，某日到某乡，某月到某县，三月一周，一年三徧，非大寒暑不休息，非大风雨不更期，大约省视一年，二年，围岸可成，三年，四年沟洫，可深五年，六年浦渎，可通七年，八年，三江可入，至于九年，闸窦可完，石隄可备一图，水利省视在里，长一区，水利省视，在粮长治，农县丞则省视，一县治农通判，则省视一府，而守令则兼之也，提七郡之纲，而以水功分数为殿最者，大臣也，叅赞乎上，纲纪乎下者，大臣之佐也，若夫相与调剂，以成其事者，巡抚也，相与纠举，以正其法者，巡按也如此，而水利不兴，菽粟不如水火者，吾未之信也，顾君子省视何如耳！所谓钧财力者财，不钧则无食，无食则多怨，力不钧则无功，无功则徒费，愚谓围岸沟洫，田户存者，不须起倩，随其田旁而责其户，以自修之，一尺一步，皆有归着，今之修围者，不令自为须要起，倩彊者不服役，弱者不得休，其弊甚多，不可附说，往年开河每里起，夫二三十里，伤于太多，在家人户，又无所助，虽或有之，亦是弱者，官府给粮，不过数斗，仓廪有限，其能再乎？愚谓总是民财，何须劳扰？为今之计，莫若每甲朋出长夫，一名三时，治水一冬休养，其余九户，分为九等，每月一户，贴钱三百六十文，十夫一舟，往来宿食，百夫十舟，千夫百舟，自正月发运已毕，水工方兴，至十月开仓纳粮，水工又止千夫修一处，万夫修十处，各自立功，以慿赏罚，惟是石隄闸窦，或忧浩废，欲乞朝廷暂将七郡，鱼课船，课竹木杂课，量停起解，留充水用，待至功成之后，悉依原议，庶几不以积习害机宜，不以近利，堕永制，而万年之功成矣，所谓循次序者，事有缓急，功有难易知所先，后水利修矣，昔人以开江置闸，围岸为东南第一义，又以河道田围二事，可兼修而不可偏废，此皆确论，但惜其失，先后之序，故后人祖之者，率多以开江为急，而围岸沟洫，漫不之省，是以用力多而成功，少积习久而曲论生愚，以为江固当开闸，固当置围岸沟洫，则在开江置闸之先而围岸，又当先于沟洫也，修围之法，水涨则专增其里，土不狼籍，水涸则兼筑其外岸方坚固，围大者，其中须画界岸，但今低乡围岸，荡无根基，须得桩笆，方可修筑，若乃震泽诸湖，须用石，隄如髙邮三湖可也髙邮三湖资其行舟，以运粮，震泽诸湖，资其灌田以出，粮皆宜专任大臣，经理其事，而不惜所费，况江南运河，亦资震泽，诸湖之利，岂可独留心于彼而不加意于此乎？开沟无他法，惟在深广而已，开河之法，疾流搔乘，缓流捞剪，汚泥盘吊平陆，开挑开江之法，与开河同，但各处包带，积荒田土，与夫沙涂水荡，却用长夫开以沟洫，画以疆界垦辟成田，召人耕种，抵足原租，余充闸费，待至开江之时，遇有所损之处，即以此偿之，如此，则上不烦官下，不损民中，不害事而横议息矣，老农云，种田先做岸种，地先做沟，此二句切中今时之病葢髙乡不收无沟故也。低乡不收，无岸故也。至若池塘又髙乡急务，大约有田一顷，开塘十亩，可以蓄水而防旱矣，所谓探本源者，天下之事，有利有害，莫不皆有本源也，利于民者，则当厚其本深，其源害于民者，则当拔其本，塞其源，况水之利害，财货之盈缩，生民之休戚，国家之安危系焉，尤当深探其本，而穷究其源者也，窃见治五年，江南久雨，湖泖相连，风涛汹涌，民居漂荡，迨及六年，乖气流行，疫疠大作，至于七年，宿水连春夏雨过，时菜麦禾苗，极目沈沦，饥民逃窜，絶野萧条，凡此灾害，虽曰气运之常，亦人事不修之故，今欲救其已然之灾，不若因之，以救未然之灾，除一二年之害，不若因之，以除千百年之害，救已然，一二年之灾，仓廪府库是也。救未然，千百年之灾，江湖田野是也，江湖浚治，然后田野开辟，田野开辟，然后百谷丰登，仓廪盈溢，盗贼可息，狱讼可简，教化可兴，礼乐可作，尚何灾害之足忧哉！荀卿曰：田野者财之本也，仓廪者财之末也，事业者货之源也，府库者货之流也。孟子曰：无政事，则财用不足，程子曰：五事内也，谨而明之，六府外也，时而治之，朱子曰：顺五行修五事，财之本也，治水，君子明而至于肃，乂；哲，谋，圣则修矣，治而至于时雨时旸，时燠时寒，时风则顺矣，五事修矣，五行顺矣，于是相克而生百谷，生谷而成，六府六府而资三事而成九功，九功叙九叙，歌此礼乐所由兴也。是故修隄防以救涝，土克水也，修江湖以救旱，水克火也。修炉治以为耜，火克金也，修斧斤以为耒，金克木也，修耘耨以生谷，木克土也。夫五行之序不同，而所同者水为先也，是天下万物无有先于水者也。先于水者两仪也；两仪之所先，太极也，譬则太极，祖也，两仪父母也，五行五子也。水长子也，欲干父母之蛊，固在乎子而长子尤其所重也，夫五行以水为先，犹五事以貌为先，治水，君子恭敬以修其貌，咨访以修其言，巡省以修其视，采择以修其听备，虑以修其思，以合五行，以叙九功，以慰万民之所望，以副圣天子之所托，庶几端本澄源，而君子所当留心者欤。
三江水学或问上
或问：三江既入，震泽底定，此禹贡扬州治水之法，予既掲之以为一篇之纲领者当矣，而又引九川涤源，九泽既陂，何也？曰：三江流水也，涤源流水之所以入也，震泽止水也，既陂止水之所以定也，使禹贡无此二句，总结于后，将谓三江既入，震泽，自然底定矣，自汉以来，治经者多忽此，惟蔡氏得紫阳夫子之传，故其言曰：九州之川，浚涤泉源，而无壅遏，九州之泽已有陂障，而无决溃，治水，君子笃信而深思之，则诸泽陂障，自有不可得而已者，曰三时治水，一冬休养，与论语，使民以时，孟子不违农时不同，何也？曰：断不可泥，至冬乃役之说以陷于死亡也，盖至冬乃役，如上入执宫功之类，非若水利乃野外工役，不可以冬月为之也，诗云：蟋蟀在堂，役车其休，又曰：塞向墐户，入此室处，又曰：三之日于耜，四之日举趾，书于仲春曰：平秩东作，于仲冬曰：厥民隩，葢三时勤苦，一时休养，今古之通谊也，曰：近日开河，亦是冬月如何？亦成曰：幸得一冬晴暖，所以不见甚伤，然终不可为法葢，嘉定人，夫亦多死者，曰开河，必动大众，如何保得不死，曰：程子开河他人，管者多死，程子管者，不死一人，只是处置得宜耳。曰：役夫众多，如之何可以全其生也，曰：冬月不役，是求生之一路也，老弱不用，是求生之一路也，衣食温饱，是求生之一路也，痛革暴虐，是求生之一路，也有疾，即与之药而发，回是求生之一路也，船舍近便足，蔽风雨，是求生之一路也，如此求生，而犹不免于死，是诚当死者也，然亦不可不为之祭，埋而厚恤其家也？曰：常年治水，不亦劳乎？曰：春秋常事不书，凡用民力，无不书者，所以重民力也，合义不合义，必书得时，不得时必书，惟修泮宫，不书立，閟宫不书，修阡陌不书，浚沟洫，不书二百四十二年无一笔，岂皆不用，民力于疆畎哉？诚以四事如饮食，然不可一日而阙者也，圣人之教，万世至矣，曰：春秋有浚洙之文，何也？曰：洙鲁北水名庄公，畏齐来伐，故浚以防之，非为农民兴水利也。
三江水学或问下
明日，客复来曰：九川涤源，九泽既陂，言九州之川泽也，子之引之，却是专言扬州，可乎？野人曰：既言九州则扬州在其中矣，客曰：不用耆塘可也，又用粮里可乎？野人曰：粮里旧所置也，耆塘，今所增也，不足而增可也，既足而增可乎？所谓十羊九牧者也，客曰：上得其人，则虽用耆塘亦不害，野人曰：与其上得人，而下不得人，孰与其上下皆得人乎？客曰：府县下乡省视，得无扰民，如栁子之论乎？野人曰：先之劳之，圣人之言也，劝课农桑，守令之责也，星言夙驾，说于桑田，公侯之事也，循行国邑，周视原野，司空之职也，何有听民自为而坐食者乎？栁子之论，为扰民者，发之过也，客曰：随其田旁，自修沟岸不若计其田亩，钧其工程为善，葢田有长倚，泾者有横出，泾者有不出，泾者用子之法，则长倚泾者，用工太多，横出泾者，用工太少，不出泾者，无工可为，岂得为钧乎？野人曰：旧时鄙见亦如此，然钧则钧矣，终是甲治乙田丁修丙岸，非惟不肯尽心，抑且无慿，赏罚思之，十年，始遇有识，乃上海陆宗恺，却与华亭曹宪副，定庵之意正同，葢不出泾之田，涝则不得泄，旱则不得溉粪，则难于入敛，则难于出，凡有此田者，多是贫难下户，当优恤者也，若其横出泾者，与长倚泾者，旱则易于溉涝，则易于泄粪，则便于入敛，则便于出，有此田者，多是殷实有力者也，故定为此法，允惬舆情，使贫乏者，既得以安，生而有力者又无计以偷闲坚固，浚涤者，既得以防赏而淤浅，疎脆者，又无计以逃罪，愚所谓一尺一步，皆有归着，一赏一罚，皆得其当者，诚非臆度之言也，客曰：低乡无土，如何修岸，野人曰：此则须用载土捞泥，且如商贾从长沙贩米，经年累月，涉歴风涛，只是欲得米，故不辞艰苦，今在平河，载土近处，捞泥得一船，即是一船之米，得万船，即是万船之米，但寄之于田，岁岁取之，无穷也。人患不载不捞耳，客曰：天下本无事，庸人自扰之，野人曰：四年渰没，万姓漂流，尚谓之无事乎？且愚见不过遵祖宗之法，守圣贤之规，修隄防，浚沟洫，涤川原而已，何扰之有？客曰：探本源，只当云探水之本源，如何说得到五事上，野人曰：三江之水，原自太湖，太湖之水，原自诸山，诸山之水，原自天雨，天雨，原自地气地气原自人心，人心善则五事，修五事，修则五行，顺五行，顺则五气和，五气和则五休征应反此，则五咎征应矣，故曰：天未始不为人，人未始不为天也。
浙西水利书卷下