钦定四库全书
史部十五
经幄管见
史评类
提要
（臣）等，谨案经幄管见四卷宋曹彦约撰彦约字简甫，都昌人，淳熙八年进士，薛叔似宣抚京湖，辟为主管机宜文字，累官宝谟阁待制，知成都府，宝庆元年，擢兵部侍郎，迁礼部旋，授兵部尚书，力辞不拜，以华文阁学士致仕，卒，谥文简，事迹具宋史，本传是书，盖彦约侍讲筵时所辑，皆取三朝宝训，反复阐明以示效法，盖即范祖禹，帝学多陈祖宗旧事之义，考仁宗天圣五年，允监修王曽之请采太祖，太宗，真宗事迹不入正史者，命李敬等别为三朝宝训三十卷，宝元二年十二月，诏以进读嗣是讲幄相沿，遂为故事，彦约是书于进读，符瑞诸篇，虽不免有所回护，要亦当时臣子之词，不得不尔，其余诸篇则皆能旁证经史，而归之于法，诫亦可谓不失启沃之职者矣，旧刻散佚，久无传本，惟永乐大典尚载其全文，今详为校雠，厘成四卷，间有辨证，各依文附着焉。
乾隆四十六年三月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀
●钦定四库全书
经幄管见卷一
（宋）曹彦约 撰
寳庆元年九月十七日，初，供职同侍讲，范楷候对，是日读寳训，谨外戚篇 ，景德四年，上谓近臣曰：每岁承天节，皇诸亲为姻族，求恩多过，有希觊，朕常念羣臣，戮力尽瘁，或逺在边防久厯岁时非功状显著，未尝进一资一级，此若尽遂所请，甚紊公道，自后奏封有越例者，即令内省，勿复降出，陈尧叟曰：臣等比来多见，妄有陈乞，如秦国公主为子求刺史，诸子岁岁改转，又图舟车，悉免税算，去年程继宗，掌致逺务坐事致鞫，晋国公主，亟为求替，如此之事，陛下皆寝其奏，中外之人，知陛下推公御人，不以亲疎为异，上曰：诸亲多引先朝为比，朕谕以太祖开创之始，太宗英睿特断，朕安敢上拟，今庶事动立制度，朕遵守之，何敢失坠？若从越例之请，外人必有窃议，迩来渐似知非，各安本分矣，臣读毕口奏，人主遵奉家法，吝惜名器，未有不身致太平者，真宗皇帝有太祖，太宗家法可守，更于家法上倍加吝惜，推此心以往，事事节省，谨之于外戚，必将谨之于宦官，谨之于宦官，又将谨之于宫女，上而服御下而赐予，无所不谨，则无所不省，财用安得不裕民力，安得不寛？此咸平景徳间所以为本朝极盛也。
二十二日，同侍讲范楷候对，是日读寳训受符瑞篇 ，寿州献緑毛龟，【按事在太宗，至道三年，】上谓宰相曰：朕观之，介虫而毛得非天意有所警戒耶！吕端曰：臣等寡闻天意冥，邈胡能究知，然尝闻师曰：圣人之意，与天合符，茍睿思徘徊，属于一物，必神灵肸，蠁有所启焉，今神龟所得之处，地名寿春，陛下顷升皇储，实自寿邸，由是言之，则是龟也；特为陛下而言，将使陛下后天而老，既寿且昌乎？又龟在水族，义主乎阴，介者刚物也，毛者柔物也，夫夷狄之类，皆禀阴气，天戒若曰，将有强梗不宾之虏，柔伏来庭，且陛下自即大位，首念西北之人困于飞挽，虽继迁凶羯，亦降使推恩，不问前罪，且继迁亡命日久，亦厌兵矣。胁从之党，亦厌乱矣，悛心革面，匪朝而夕，北戎倔强，为患滋深，部族携离，亦荐饥歉，必恐相率怀柔，愿伸欵附，望陛下钦若天意，弥阐皇猷，虽休勿休，日谨一日，则灵物之出，岂徒然哉！臣读毕口，奏用兵之害，不但两军相加，肝脑涂地而已，飞挽之劳，不减锋镝，暴露之久，甚于临敌，以至边民避难，永业渐废，强壮应募，耕夫渐少，流离转徙，使老弱疾病之人，少有全者，怨气所感，多致旱蝗，饥饿疾疫而死者，又不可胜计，简册所载，未必详尽，惟身厯而后知之，此寝兵所以为帝王极功也， 景德四年，上谓宰相曰：前诏诸路无得献祥瑞，近日颇逾旧制，当令礼部申禁之，宰相曰：福应之至，以显盛猷，虽睿徳谦冲务于自损，若史臣不纪，来世何观望，止令报礼部闗送史官上勉从之，臣读毕口，奏祥瑞之与灾变相为有，无有祥瑞，则无灾变，有灾变，则无祥瑞，古人以晏安为酖毒，以谴告为仁爱，盖覩祥瑞，则易至自满，遇灾变则易生，恐惧，昔魏相相汉宣帝凡四方逆贼灾变之事，无不奏言之，正得此意，真宗皇帝禁诸路无献祥瑞，圣意深逺惜乎当时大臣尚欲闗送史官也。 ，大中祥符元年正月，天书降，左承天门上，召近臣对崇政殿西序谕其事，王旦曰：陛下以至诚事天地以仁孝，事祖宗，恭已爱人，夙夜求治，以至殊方修睦，犷俗请吏，干戈偃戢，年谷屡丰，皆陛下兢兢业业，日谨一日之所致，臣等尝谓：天道不逺必有昭报，今者神授秘文，实彰佑徳之应，然兹事非常，简策所无，又未审所谕之事，启封之际，当屏左右，上曰：既有天命，须当祇受，适恐皇城司，遽便收进，已使止之，朕当诣门望拜，焚香跪受，所云屏人以启，虽云勿泄天机，朕以为上天所贶，当与众共之，旦曰：葢未测书意，不欲显示于众，上曰：天若谪视阙政，当与卿等祇畏改悔，若告戒朕躬，亦当责已自修，岂宜隐之？使人不知乎？当便与卿等启读，但虑文莫能辨，宜访明习，篆籕之人以从，旦曰：陛下肃奉天命，非臣等所能测度。臣读毕口奏，天人相与之际，无有间断，人主与天为一，得知阙政所在，必将修徳用贤以补治之，此周宣遇灾而惧，所以王化复行也，若掩覆不已，如愚人之讳病，其初唯恐人知，其后遂至于不可措手，当大中祥符时，宁有阙政，真宗皇帝恐惧修省，如此，天下安得不治 ，上曰：朕自即位，每祠祀祝词，但以人民为心，未尝别有祈请，今内殿道场，亦致宻词惟求年谷丰穰，人民康乐，因出示旦等，旦曰：自古秘祝之词，皆有所请，陛下以亿兆为心，有以见子育之意，超絶前古，臣读毕口奏，得人心而为天子，则社稷自然，巩固若福萃于人主，而灾徧于天下，为人主者，亦何安于此也？ 天书扶侍使丁谓言：崇政殿阅新制，法物双鹤，度天书辇飞舞，良久，翌日，上顾左右曰：昨所观鹤，止于辇上，飞度，若云飞舞，良久，文则文矣，恐不为实，当易此奏也，王旦曰：陛下以至诚奉天，以不欺临物，正此数字，所系尤深，帝皇徽猷，莫大于此，望付中书载于时政记，上俛然从之，臣读毕口奏，人主奉天临民，以不欺为主，若以鹤度为鹤舞，欺天罔民，不特天鉴昭昭，民心不服，滥觞不止，必将有如汉臣指，鹖雀为神雀者矣。
十月初三日便殿，聚讲同侍讲，陈贵谊候对，是日读寳训崇祀礼篇 ，淳化三年，秘书监李至上言：国初举藏氷之礼，修司寒之祭，常以四月行之按诗，豳七月，四之日，献羔祭韭，周以十一月为正，四月，即今之二月，春秋传曰：日在北陆而藏，氷谓夏十二月，日在虚危也，献羔而启之，谓二月春分献羔祭韭，始开氷室也，火出而毕赋，火星昏见，谓三月四月中也，又月令仲春天子，献羔开氷，先荐寝庙，详其开氷之祭，当在春分，乃有司之失也，上曰：今四月，韭，长可苫屋矣，何谓荐新耶？即命正其礼，臣读毕口奏，夏正建寅，人道之所便，周正建子，天道之所始，自古未有兼用之者，惟豳七月之诗，作于成周之时，乃上述后稷，先公事一篇之中，既有夏正，又有周正如七月流火，九月授衣，七月食瓜，八月断壶之类，凡以月言者，皆夏正也。一之日觱发，二之日栗烈，二之日凿氷冲冲，三之日纳于凌阴之类，凡以日言者，皆周正也，【按经文，凡阳生以后之月言日，凡阴生以后之月，言月，四月言，月者阳极阴生，当夏至进退之期也。苐谓杂周正夏正，虽本朱子义，似未尽】，李至所言，引用献羔，祭韭一事已合经意，臣恐后人疑其诗杂，周正夏正，故为别白言之 ，至道二年，礼仪使宋白上言：按仪注，朝享太庙，皇帝先诣罍洗，奠瓒，郊祀未诣罍洗，先奠玉币于礼未叶，欲请先诣罍洗，上览奏，遽召白洎宰相问之曰：前代祀上帝，未罍洗，而先奠玉币于礼，可乎？【按杜佑通典，开元礼祀圜丘，仪于进熟之先，太常卿引诣罍洗，在奠玉币，后宋初尚沿其旧】，吕端等曰：王者亲执玉帛以见上帝，且玉帛者接神明之贽，尤宜蠲洁，若未盥，沃而奠献，殊失恭虔之意，宋白曰：傥允臣所陈止一次，登坛上愯，然改容曰：朕亲奉大祭，竭诚尽物，葢为苍生祈福，倘变礼为允，固当依卿所奏，如合遵旧典，朕虽百次登，亦不为劳，端等皆言礼官所陈得中，遂从白议，臣读毕口，奏宋白请郊祀先盥，沃而后奠献从礼之厚也，以两次登坛为劳，而以一次为便，礼之杀也，太宗皇帝竭诚尽物，以事上帝，岂以再登坛为劳，而变其礼哉？其意则是其言则非，吕端等取其意而不取其言，始足以释太宗之惑，人臣献策，意是而言，非足以害事，不可以不谨。
十二日，同侍讲范楷待对，是日，仍读崇祀礼篇， 初礼官，草封禅仪，上览之谓王，旦曰：封禅久废，非礼典备具，岂为尽美？朕遍览所定仪注，有二十余事，虑未合宜，已手诏改定，如未备者，当复议之，虽有司已经讲肄，其如未尝躬，习王旦曰：大凡祀事，未闻帝王自为仪，升降之节，止在有司，上曰：王者事天，如子之事父，臣之事君，寅恭之志，岂惮于劳？及亲习毕，又以御札记三事付有司曰：行事官避，朕褥位而不顾，昊天上帝之位，但昭报天地，严配祖宗，岂于朕躬？过为崇奉当谕，行事官无得更有回避，朕以封禅之事，不比常祀，自十一月朔即御蔬膳，【原注大中祥符元年十月二十四日辛亥，有事于泰山，其月以戊子为朔，初四日辛卯，车驾发京师，恐御蔬膳，当在十月朔，诸本皆作十一月朔者，误也。】旦曰：陛下躬行大礼，曲尽严恭，然日月尚遥，道途渉寒，虑非保卫之道，况南郊亦祀天地，不闻预屏荤茹望，俟致斋，或散斋方进素膳，旦等累表陈前，上曰：朕志已定，不烦固请，及升泰山，毎道经险峻，必降辇徒，歩所司议增扶卫，皆却之，导从者或至疲顿，上词气益壮，及行礼，侍从导卫，悉令减去拂翟，止于壝门，烛笼前导，亦撤之，及禅祭，自山下歩出大次侍臣言，山路峻滑，靴袍而行，跻升匪易，请乘歩辇，上曰：接神在近，敢不徒行，五使等复固请，上终不许，臣读毕口，奏封禅之说，始见于管夷吾之书，以无怀氏，伏羲氏为首，莫知其有无也，设或有之，是时礼文简畧固无伤财，动众之事，至三代之季，齐威公偶欲行之，廹于世变非昔者，洪荒之比，虽泰山在其近境，管氏已知其不可，所谓一茅三脊，鱼比目而鸟比翼者，皆饰辞以为难耳！后世乃指为实迹，更求祥瑞，然泰皇汉帝，因行幸而为之，犹是简径，至光武溺于谶纬，更作宻词于是玉牒，玉检之文，金镂金泥之制，纎悉备具，为其臣梁松等所鄙，至唐髙宗则又从以宫女，饰以锦绣，尤更可笑！今真宗皇帝亲制仪注，又躬自肄习，御蔬膳于两旬之前却，歩辇于峻滑之地，凡所以事神者，无不恭恪，凡所以自奉者，无不谦退，可谓万世封禅之标准也，但近世封禅之礼，事大体重，必须伤财，必须动众，不可以无怀，伏羲氏为口实，必如真宗之时，家给人足，上恬下熙，而又以孝敬行之，始为无玷，舎是不足以格神，秖足以害民也。
二十六日入讲筵，同侍讲，陈贵谊待对，是日读寳训崇文儒篇 ，咸平元年，学究刘可名上经书疑误，上因访通经义者，李至曰：国学讲书，崔颐正，博通诸经，尤善诵说，上曰：朕宫中无事，甚乐听书，尝求其人，尤未易得，翌日召頥正于后园，说尚书大禹谟，赐五品服，谓宰相曰：頥正讲诵有功，卿等更于班行中择性行淳朴，通经义，知损益者一两人，具名进来，臣读毕口，奏通经义，知损益者，易得性行，淳朴者难求，夫讲读于人主之前，必其人先能正，已而后可以正君，若使口道先王语而行，若市人则于讲读之际，希望官职，萋斐忠贤，或迎合上意，或傅会经旨，如先朝诸臣吕惠卿邢恕之徒，非不稍通经义，而性行不淳朴，甘为小人渠魁，虽生于圣明之世，亦足以惑乱天下，以此知真宗皇帝择性行淳朴，以为讲读，有深意也， 上尝谓近臣曰：朕听政之日，未尝虚度，时日探赜，编简素所耽玩，但古圣奥旨，有未晓处，不免废忘，昨置侍讲，侍读学士，自今令秘阁官，每夕具名奏来。朕欲召见，得以访问，是后毎当直，或召对，多至二三鼔而退，臣读毕口，奏讲学之道，不必拘于诵说之，时惟于藏焉，修焉息焉，游焉之际，最为亲切，汉光武讲论经理，夜分乃寐，所以致中兴之治卜年，卜世与前汉相似，本朝祖宗时近臣，内直多近燕，闲偃息之所，故太宗时吕文仲真宗朝，杨徽之夏侯峤邢昺之徒，往往召对询访，或至中夕，从容闲暇，使古人事业与今日施行，相为表里，使古人制行，与今日圣徳互相发明，较之讲殿，讲筵所得，又争深浅，何况燕闲之时，亲儒生之时，常多则宦官，宫女，进见之时差少，此又圣人执徳信道之微，权有深意也， 咸平五年，召近臣观书龙图阁，上曰：朕自幼至今读经典，其间有听过数四者，臣读毕口奏，真宗皇帝读经典听过数四，不以为厌最，得为学之要，大凡读书，不在贪多，必使口中成诵，心中黙识其初所见容有未尽，其后益更增长，与泛然过目者不同，最为有益，时敏既务厥修，自来有不可遏者， 景徳二年幸国子监，厯览书库，覩羣书镂版，问其数，邢昺曰：国初印板止四千，今已十万，经史义疏悉备，臣始业儒侪，軰间能具书疏，百无一二，葢难得正本，或力不能缮写，今士庶之家多藏典籍，信逢时之至幸，上曰：国家崇尚儒术，然非四方无事，亦何以臻？此臣读毕口奏，真宗皇帝谓国家崇尚儒术，非四方无事，何以臻此？葢兵革一用，岂但征战，馈餫之劳，流离转徙之苦，臣前读符瑞篇，固已畧举用兵之害矣，上而为君，不免宵衣旰食，下而为臣，不免罢于奔命，此古之圣贤所以偃武而后修文息马，而后论道也，真宗皇帝四方无事之语，发于景徳，二年，是时澶渊之盟，契丹纔一年耳，而圣训已及此，则知兵革不用，乃圣人本心，自是絶口不谈兵矣。 ，大中祥符元年，幸曲阜，谒文宣王庙，有司定仪止肃揖，上特展拜，以表严师崇儒之意，又幸孔林，以林木拥道，降舆乘马，诣坟拜奠，臣读毕口奏，尧舜之道，载于五篇之书，寂寂简端，非圣哲不能尽究，孔子之道，广大悉备，立标准于天下后世靡所不周，取之不尽，用之不竭，故当时弟子以为贤于尧舜逺矣非卓然髙识好善而忘势，孰肯举特拜之，礼也。
十一月初三日便殿聚讲，同侍讲王塈候对，是日读，奨词学篇， 张洎为翰林学士，上顾左右曰：洎富有词藻，于今力学，江东士人中首出也，搢绅之士，当念徳行居先茍，空持文学，亦所不取，仲尼四教，止言文行，吕蒙正曰：唐裴行俭尝言王杨卢骆四子，虽有文学，为人轻浮，匪惟不享，重禄兼虑弗克令终，后果如其言，则徳行为先，诚如圣旨，臣读毕口奏，有文士之文，有贤者之文，贤者之文，得于学问，本于践履，义理深熟，自然成文，如先朝欧阳修苏轼之伦，为一代端人，正士文既浩博而徳望可称此，贤者之文也，文人之文，不可谓之不工，然不敢保其为人，如丁谓夏竦之徒，凡所著述，亦足以脍炙人口，然不可为法于后世，太宗皇帝论文学之士必以徳行居先则知太宗之好文，不在于絺章，绘句之间矣， 上阅殿中丞李虚已课绩，赐御书印纸虚已献诗称述，且言祖母八十余覩，此荣耀益为殊美，上览而嘉之，御笔批其诗，尾云李虚已学古为官，荣亲事主，知恩奉上，欲布新规，朕已得良二千石矣，宜赐绯鱼，赉钱五十万，惠及祖母时，已命知荣州，即日改遂州，又语宰相曰：朕不遗片善，想虚已承朕褒谕，固不为恶事矣，乃召两制，三馆徧示之，又闻虚已父寅，亦御前及第，休官侍养，上曰：积善之家，必有余庆，非虚语也，臣读毕口奏，人才有三等，上焉者，天资律已有心，爱民劝戒之，所不必用，刑罚之所不必施，次焉者，可与为善，可与为恶，观人主意，向所在利而行之，亦足以助治，下焉者知有利而不知有仁义，知有已而不知有君，民必须小惩大戒，然后知畏，太宗皇帝阅李虗已课绩既亲书印纸以宠之，又谓虚已承此褒谕，不为恶事，君臣之懿，亘古无比，举直错诸枉，可使枉者直矣，然至于贪酷之吏畧不少贷，轻者配隶，居作重者，置之极典，本朝以仁厚开国，何至于此！而加重葢，贪酷不已，则民生不能遂，民生不能遂，则邦本不能固，严于贪酷之吏，乃所以仁爱天下之极也； 上尝览词臣所献圣制，琴阮颂，谓宰相曰：迩来朝廷文学之盛，近代无及，朕徧阅颂赞，第其工拙，惟杨亿，赵安仁，李宗谔，词理惬当，有老成之风，呉淑安徳裕胡旦或词采古雅，或学问优博，抑其次也，即诏宗谔安仁各迁一官，赐亿绯鱼，及召淑等褒谕之，亿对，又戒之曰：朕素知汝文学，更当遵守儒行，韬晦其能，茍谦虚守道，可保令名，因问年几何？曰：始年十一，释褐授官，今二十二矣，上笑曰：少年聪明信，是天赋李宗谔者，司空致仕，昉之子，翌日，昉亦入谢，上命坐，昉曰：男宗谔所献文已闻陛下过赐赏叹，不谓复与进秩父子感恩，何以为报？上曰：此新题也，尤难为工，杨亿最可称，奨自幼在馆，俄忽二十二，文学大进，朕闻唐王勃十五作滕王阁记时辈叹服，观亿亦勃之比也。杨亿尝上表，上曰：亿天与文，性好学不倦，毎览制作，不易多得，温仲舒曰：陛下好文，故才俊间出，亿若不遇圣，鍳乃京华，一旅人尔，臣读毕口奏，天下未尝无才，视人主意向何如耳？好儒雅，则儒雅进，好忠直，则忠直进，好廉勤，则廉勤进好，笃行则笃行，进无所不好，则无所不进，自古无所不好，未有若汉武之甚者，好征战，则有卫青，霍去病好财利，则有孔仅桑宏羊甚至，好滑稽，则有东方朔，枚皋好神仙，则有公孙卿，栾大，彼盖误用其心者，犹能以得人之盛称于后世，何况人主一意儒雅，一意忠直，一意廉勤，一意笃行，安有上作而下，不应之理，温仲舒，谓太宗好文，故英俊间出特为好文，一事而发，因得以推广之。
初九日入讲筵，同侍讲范楷待对，是日，仍进讲，奨词学篇 ，上览集贤校理，晏殊所献赋，谓宰相曰：殊年少孤立，力学自奋，加以沉宻造次不踰矩，京城赐酺，但掩闗与弟观书着文，亦可称也。臣读毕口奏，此赐酺，当是景徳四年也。此礼久废，太宗皇帝始行于雍熙元年，至真宗皇帝复行之殊，以景徳初试文赐出身，当是此时酺字，或从酉，或从月，或从食，或音歩，或音蒲，或音逋，【按说文，酺王徳布大■〈〈，今上酉下〉欠，〉酒也，从酉，甫声薄乎切，脯干肉也，从肉甫声，方武切餔，日加申时食也，从食甫声，博狐切三字音义，逈别司马光类篇，酺脯，并蓬逋切义同，未知何据，】在三代，时载于周礼者，有春秋祭酺之事，族师之官，因祭酺，而与民以酒食相献酬，遂以为会聚酒食之名，赵武灵王灭中山，始赐酺五日，汉文帝自代，来即帝位，亦赐酺五日，汉禁羣饮，故赐酺，则许民会聚，唐无饮禁，故赐酺，则聚作■，〈亻攴〉，乐赐髙年酒麫本朝，则分日燕享，下及父老，法虽不同，其为聚会酒食，一也，近代多读作奔模切，以孟子餔啜，字从食，与此同音也。
是日，又读谨诏辞篇，大中祥符四年，皇亲赴安陵，襄事者，赐诏抚问，有言归洛汭之语，上指示近臣曰：永安在洛水之南，言洛汭，非也，学士属文用事，尤宜惬当，即无讥嫌矣，臣读毕口奏，尚书三言洛汭，在禹贡则导河积石，东过洛汭，在五子之歌，则厥弟五人，徯于洛之汭，在召诰，则太保攻位于洛汭，其地不同，皆在大河之南，洛水之北，故孔安国谓：水北曰汭，郑康成谓汭者内也，【按水北曰汭，见禹贡泾属渭汭，孔安国传，召诰孔颕达正义，谓水内曰汭，郑康成笺诗，芮鞫之，即从之，而于周礼雍州，其川泾，汭，其浸渭，洛则以汭为水，名在豳地，贾公彦尝辨之，杜预注左传？馆于雒汭，谓水曲流为汭不泥，南北之说，又尔雅：厓内为隩，外为隈，邢昺疏云：内曲里也，外曲表也，取以证五子之歌，畋于有洛之表之文义，似较胜】，今本朝诸陵，在永安县，乃在洛水之南，真宗皇帝，考论及此，不特博通诸家注疏，又且深识山川，面势书生之所不到，当时学士，可谓失职。
经幄管见卷一
●钦定四库全书
经幄管见卷二
（宋）曹彦约 撰
二十二日入讲筵，同侍讲，陈贵谊待对，是日，读论国体，篇 三司言：陜西入粟多髙其价直以取官钱，且意边臣有盗取入市者，诏直史馆，盛元按其事，召元谓曰：守边郡皆朝廷信臣，职田俸禄，皆有菽粟，道途既逺不可辇致，或平价输官，即议加罪，亦所未便。汝当审思此事，但诘问民吏可也，臣读毕口，奏用人，必须加详立法，不须太察，且如食廪出纳以人情，参之官兵俸禄，岂无请多而用少者，用之不尽，岂无愿粜者，若出纳频数，则支出者，必有耗折交纳者，或有湿恶食廪之弊，未易尽革，所以坐仓收籴，近世以为良法，若使实有是物，实有是价，在公在私，可为两便，但作弊者，不可不革耳，真宗皇帝闻陜西入粟有髙价盗取之弊，虽遣使按之，然犹知守边官吏，职田俸禄，皆有谷粟，道路既逺不可辇致，平价输官，难议加罪，可谓尽见人情矣，必曰守边者皆朝廷信臣，则知用人之初，固已加详于此，然后稍寛其法，孰不勉励？自克以报，际遇 两，淛铸钱少，铜有献议，请于铜铅，中参用瓦末十之二，有司言：若同鼓铸，与常钱无异，上曰：国家禁民为伪若是，乃教人为伪，不可许也。臣读毕口，奏铸钱本以便民，非以谋利也，生民之初，种粟而后食，织布而后衣，以有余补不足，然后有贸易之道粟布，固可以易械器械器固可以易粟，布然而升斗与丈尺不相合，巨屦，与小屦不同价，于是铸铜为钱以权物价之轻重，谓之圜法，贱者一钱，可得贵者，贯陌可售，此所以为便民也，若欲其费省，则半両五铢不得，如鹅眼水浮，若欲其易成，则冶铜冶铁不得，如鹿皮楮币，然而贵此而不贵，彼其不为谋利明矣，又况古人作事，无非所以寓教民之意，教民以实，犹恐其伪，教民以伪，何以能继？真宗皇帝务实去伪，以教民为重也， 景徳元年，上谓侍臣曰：诏令之出，尤宜慎重，每一令行，舆人不免横议，或稍抑之，又塞言路，李沆曰：搢绅之间易出谤议，人之多言，亦可畏也，臣读毕口，奏御寒，莫如重裘，止谤莫如自修真宗皇帝虑诏令之行，不免横议，或稍抑之，又塞言路，不以止横议为急，而以谨重，诏令为急，可谓得其道矣，李沆，当时名相尚，以为搢绅之间，易生谤议，人之多言，亦可畏也，谓之易生，谤议谓之多言可畏，不归咎于诏，令之不谨，而归咎于谤议之可畏，恐不足以发明真宗皇帝之本意， 景徳元年冬，契丹犯边，澶州张秉上言：已集兵，夫治城上曰：戎冦在境内地，亟完城垒，无乃揺动人心，以畏戎而谋城守耶？亟诏罢其役，臣读毕口奏，春秋鲁威公之时，齐人侵鲁疆，疆吏来告，公曰：疆场之事，谨守其一，而备其不虞，姑尽所备焉。事至而战，又何谒焉？自古疆吏有常职，备战于无事之时而应敌于有警之际，胜不告捷，败不失守，然后狙诈，不能窥其际，多方不能误其定，今契丹犯边，乃始集兵夫治城，可谓不整暇矣，何况是时真宗皇帝方欲幸澶，却敌而守臣措置乖方如此，宜诏罢其役也。
二十六日入讲筵，同侍讲，陈贵谊待对，是日，仍读论国体，篇 三司言：民犯茶有违法者，望许家人论告，上曰：是犯教义，非朝廷所当言，不许，臣读毕口，奏教义者，万世之公道，榷禁者一时之利，孔茶盐酒三者，人间之所必用，笼其利而夺之，一作此俑，更圣哲不能弛其禁，非得已也，所谓家人者，上而父子兄弟，下至僮仆，凡聚庐而处者，皆家人也，若使因茶禁而许家人论告，以此而徼微利，此齐景公所谓父不父，子不子，虽有粟，吾得而食诸者也，大哉！真宗皇帝之训乎？以为是犯教义，非朝廷所当言十字而已，该括备尽，急于谋利者可媿矣，窃闻绍兴之末，有建议禁铜器，亦欲许家人论告者，此说一行，即有以仆吿主之事，时名臣张焘，留守建康，不欲行法，具奏弛其禁，人心乃安，以此见言利，犯教义之人，何世不有通达，国体之臣主盟，公道之主，未尝不以教义为本也。 商贾自京便钱，付外州多不即给付，上闻之，谓近臣曰：州郡稽滞，何尝无之？然失信于人，非国家大体，当谕三司，速给遣之，臣读毕口奏，商贾便钱，非商自为之也，朝廷许其入纳，乃敢为之，且如今日朝廷欲支见钱十万贯，和籴于平江，必须顾船搬运，必须差官部送，迁延一两月，所费水脚等钱不赀，然后可以事济，若未及支降，却商贾有见钱十万贯，愿于平江入纳续，次赴行在，请领无顾船，差官之扰，无日月迁延之患，又无水脚不赀之费，岂不公私俱便，但是给付一时，孰不愿与官司交易，若已纳而稽滞不与，不特失国家大体，自是有合兊便处，为商贾者，亦不愿入纳矣， 知杂御史王随上言：所鞫杀人贼，狱成，望许凌持区断，上以语宰相曰：朕观其欵，占初止规财物，恐本无害人之意，及家人叫呼，廵捕者至挥刃而遁，国家自有常法，若行兵之际，事不得已，乃加此刑，王旦曰：风宪之任，凡所抨弹，自有典法，此非宜言，况事情可见，一死亦已极矣，臣读毕口奏，五刑中有笞，杖，徒，流；死，载在令中，毫厘必计，甚而至于凌持必其罪极凶恶，乃入是典，岂廷臣一时奏请，所得增损也，大抵进言之臣，少有习熟，法令者，一时建议徃往冲动条例，知法令者，又常切苦之，而况凌持之罪，可以任意拟之乎？宜真宗皇帝所不与也，凌持自与法令，中陵迟字不同，其义则一 旧例，皇城司日遣亲事卒若干辈，京城伺察，上尝访于内侍，且曰：此軰察事，必恐喝扰人，自今非奸盗及民俗异事，所由司不即捕者，勿得以闻，其言主典受赂，须明得赃物，方许言上，右正言鲁宗道上言：皇城司遣人侦事，民间细务，一例以闻，颇亦非便，上曰：丛脞之事，多寝而不行，攸司之职，不可废也，臣读毕口奏，刺探外事，本非朝廷令典，若使朝廷之上，用得其人，则大臣可以开陈台谏，侍从可以献纳，下情得以上达矣。里巷细务，虽不知亦可也，祖宗时，皇城司刺探外事，往往承袭，前朝之制，所幸丛脞之事，寝而不行，主典受赂，须明得赃证，乃许言，上始为得体，不然，将有如真宗皇帝圣训所云，此辈察事，必有恐喝，扰人者矣。
十二月初三日聚讲，同侍讲王塈待对，是日读，抑奔竞篇 ，右补阙胡旦献河平颂，太宗览之，谓宰相曰：旦凶险躁愤，文词率谬，今朝廷清肃，安可置之台阁，又闻操履乖滥，今须窜之逺地所献颂，当示三馆使，众知其过，遂黜为商州刺史，臣读毕口，奏奔竞者，古今圣贤之所共恶，然而不能革，则以奔竞者，不耻于求也，恬退者，古今之所共喜，然而不能用，则以恬退者无意于进也，惟其无意于进，故愈不用则愈，静而不耻于求者，巧意窥测，随时所尚，或以勇辩，或以奸诈，或以謟谀，或以嗜欲，如唐太宗所云者，世常有之，若使随取随与，递相仿效，奔竞之风，何从而革？惟圣明在上，察其情实，躁愤者不用，而恬退者选擢，则奔竞者不期息而自息矣。
十三日入讲筵，同侍讲范楷待对，是日读论文，史篇 ，太平兴国九年，太宗谓侍臣曰：朕读书必究微旨，尚书云：伊尹放太甲于桐宫，三年，以冕服奉嗣王归于亳，作书三篇，以训太甲，此伊尹忠于太甲，其理明矣，杜预春秋后序云：伊尹放太甲于桐宫，乃自立也，七年，太甲潜出自桐杀，伊尹立其子陟，又左氏传云：伊尹放太甲而相之，卒无怨色，然则太甲，虽见放还，杀伊尹，犹以其子为相，此与尚书序说太甲事不同，不知伏生昏忘将，此古书乃当时杂记，未足审也，岂有杀其父而复相，其子者乎？且伊尹著书训君，具在方册，必无自立之意，杜预通博不当慿，汲冡杂说，特立疑义，使伊尹忠节疑于后人，臣读毕口奏，万物纷错，则垂诸天，众言淆乱，则折诸圣，自古传记之说，当天下混一之时，已不免，时有差误，至周衰之后，国异政，家殊俗，旧典礼经，不传于诸国，乘梼杌，不合于春秋，欲其不淆乱，不可得也。何况汲冡之书，作于战国，魏哀王之时，其言鲁隐公，晋献公等尚是追书，则其言太甲，伊尹相去辽邈，传闻之事，常多失实，宜其不合也，今考之伊训太甲诸篇，辞旨温厚其言，皇天眷佑，商俾嗣王，克终厥徳则必无伊尹自立之事，其言尚赖匡救之徳圗惟厥终，必无潜出，杀伊尹之事，则知叙书者，与孟子所言复归于亳，皆孔门定书之正论也，杜预晚见汲，冡书明知其杂碎怪妄，特以数事符同于左氏，欲尽信其说，以辟公羊，糓梁二传，遂并与书序而疑之，不思左氏，所谓伊尹放太甲而相之，卒无怨色，与汲冡所载，自不同也，非太宗皇帝深究微旨，不足以证杜氏之误 ，上尝问左右曰：今何人修史苏易简曰：杨徽之张佖，梁周翰皆为修撰，上曰：史才甚难，在乎善恶必书，务摭实而去，爱憎乃为良史，大凡帝王举动，贵其自然，朕览唐史，见太宗所为，葢好虚名者也，每为一事，必预张声势，然后行之，贵传简册，此岂为自然乎？臣读毕口奏，孟子曰：仁之实，事亲是也；义之实，从兄是也，致治始于齐家，自家刑国，故不事虚名而实效自着，唐太宗家道最不正，内行不修饬，徒欲以英武之资，慕魏征【按原本作魏证，避仁宗嫌名，今改正】仁义之论，虽欲久假不归，传诸简册，而其虚名著见，终不可掩，一传之后，唐室遂乱，虚名之害，终无益于政治如此，不可不鉴也， 上又对宰相言及文章，曰：大凡为文，须禀自天，然是为俊秀茍袭，他人踪迹，与自己出者逺矣向来名贤取士，必采于诗赋，出人胷臆可观，智识所以为难，苏易简曰：顷前亦有请，令礼部废诗赋，止以策论取士，且百家子书皆致理之本旨趣典雅，若附之策，论辩别亦难比来贡举，有帘献三五十轴而无赋者，就试之日，含毫邈然，多是失律，乃知赋咏为难，臣读毕口奏，声律起于风雅颂散文，起于典谟训诰，风雅颂一变而为离骚；又变而为诗赋，典谟训诰一变而为诏令，书檄又变而为策论经义，以此取士，皆足以得人，特在上之人所以鼔舞天下者如何耳！祖宗朝，初以诗赋取士，中其选者，如王曾，范仲淹軰皆浑厚，君子则诗赋，安得不重熙宁，崇，观间以策论经义，取士主其事者，如章惇，蔡京軰则论策经义，安得不轻？非科举之有敝也，人实敝之也，自中兴以后髙宗孝宗兼用诗，赋，论：策，经义无所偏废，得人之盛，项背相望，在朝廷之上，奨进士气，以器识求人，则诗赋论策经义，皆可以得士也。
十八日入讲筵，同侍讲范楷待对，是日，仍读论文，史篇 ，上尝谓近臣曰：凡人多言祷神，可以延福，未必如此。能行好事，神必福之，如礼记世子篇注云：文王以忧勤损寿，武王以快乐，延寿且圣经之旨，必不如此，葢注者不思之甚也！文王焦思劳神，以忧天下，岂得减寿耶？夏禹焦劳，有锡圭之瑞，而享国永年，大约帝王能忧人之忧，不自暇逸，岂无感应，郑康成注此颇不近理，安足为之鉴戒，朕尝与邢昺论之，昺不能对，臣读毕口奏，忧勤逸乐，二者常相倚伏，忧勤之效，必有逸乐，孔子曰：如知为君之难也，不几乎一言而兴邦乎？逸乐之过常，至于忧勤，诗曰：汝虽湛乐从，弗念厥绍，如彼泉流，无沦胥以亡，此之谓也。本朝名臣，苏辙论此事，最为有理，其言曰：古之圣人，无事则深忧，有事则不虑矣。夫无事而深忧者，所以为有事之不虑也。合于诗序，始于忧勤，终于逸乐之意，若谓文王以忧勤损寿，武王以逸乐延年，既非事实，亦非所以示训也， 景徳四年，上问王旦，仲尼作春秋，因言五经大义，朕在藩邸时，邢昺，继日讲说，但经籍立言，各有旨趣，不能无同异，每询于昺，但引义疏以对，推之圣人，应机设教，所说同异，终不能谈其微旨，至若孔子言管仲如其仁，复云与召忽事公子纠，召忽死之，管仲乃归齐相。桓公九合诸侯，岂非召忽以忠死，管仲不能固其节耶？为臣之道，当若是乎？昺不能对，似此常别举故事明之臣，读毕口，奏管氏之学，不粹于圣人之道，出处之际，容有可议者，故其成功止于覇者之事而已，圣人于其人，或褒或贬，随其事而言之，不举一而废，一既以小器目之，又于其有三归，而讥其焉得？俭于其树塞门，而责其不知礼，爱而知其恶也，然至于纠合诸侯，不以兵车，一匡天下，民到于今受其赐，憎而知其善也？出处虽有可议，而功过不相掩矣。
二十六日入讲筵，同侍讲，陈贵谊待对，是日，仍读论文，史篇 ，上尝谓王旦等曰：经史垂文，有国之龟鉴，保邦治民之要，尽在是矣。然三代之后，典章制度，声名文物，参古今而适时用，莫若汉史，学者不可不尽心焉，旦曰：孔子生于周衰，厯聘诸国，退而删诗，书，定礼乐，以五常之道，垂万世法，后之王者，虽上圣必师范之，古人云：生民以来，未有如夫子者葢以此也。如云志在春秋者，欲以褒贬极笔，为终古诛赏之法，使乱臣贼子观而知惧，兹立教之深旨，为国之大要，司马迁自谓一家之书，葢知春秋凡例，不可继作，故曰纪？曰：书曰：世家曰列传，惩劝之微旨在焉，班固而下不出其意，但增辞采而已，上曰：夫子之道，不可斯须而舍迂儒，或言尧舜之时，无夫子亦治此，浅识之甚，殊不知夫子之道尧，舜之道也，故曰：祖述尧舜，宪章文武，又曰：惟天为大，惟尧则之，其为尊尧而宗舜至矣，非谓夫子之道与尧，舜异者也，臣读毕口，奏上古之时，民淳事简，故尧舜躬行而天下大治，三代之后，人伪日滋，故周公，孔子立言垂训，以惠天下后世，然而尧舜之时，犹且都俞吁咈，讲明义理，非冥行而偶合者也，若谓尧舜之时，无夫子亦治教天下亦任智自私，不由讲学，此仲由所谓有民人焉，有社稷焉，何必读书，然后为学之论其口，才足以动人，要之，实非正理，宜孔子以为佞而恶之也。
是日，又读议修书篇， 景徳三年，真宗临幸崇文院，访编修，君臣事迹次序，有未允者，亲改正之，上曰：朕编此书，葢欲着明厯代君臣徳美之事为将来法，至于开卷览古，亦有资于学者，自后日以草藁二卷进御，上览之，翌日，必条其舛误而谕之，上曰：昨见编録亦有不尽本末之处，前代诏令，皆事出于一时，必有所为，而作，今悉除之，即不见本意，尤当区别善恶，务在审正，茍前史褒贬不当，即诏敕厘革时事，当时因权臣专恣，挟爱恶而为者，亦辨析于后，庶览之，即明邪正修书，若贵速成，必难精要，大业末，撰着尤多，而罕传者，岂非芜杂之甚耶？上又曰：此书本欲存君臣鉴戒，所以经史之外，异端小说，咸所不取，每篇撰序冠于其首，深可为之典法，今所著序皆引经史，颇尽体要，然于戒劝，或有未尽，如直谏门，但旌谠直，若帝王饰非拒谏，茍不极言，即为邦国之患，褒之可也，茍国家常务，偶有阙失，又非帝王率情违法，或以言比讽致其感悟，即为美矣，茍极加暴扬使恶归于君，显阙政而卖已直，亦非所取，如文学门，谓帝王当学，际天人，岂在歌诗赋颂，若是则帝王无所用心，皆不学矣，何不但序文徳光被缉熙，帝载之事，至于吟咏情性，存乎歌诗，若大风，横汾之比，但戒其流荡，侈靡可也，又务农门，序帝王藉田事迹如汉之文，武藉田年号，并可注于其下，云事自此始，所贵便于检阅，大扺疑义，阙闻之事，慎勿以意更之，但于下注臣等所疑所阙，及未详之意，王钦若曰：陛下出于睿思缵集，此书精选名儒共议，编缀，今则渐成篇，次至于垂宪，立例类事，分门经史，去留事迹，枉正皆陛下立其纲要，示其条目，其间违疑未安者，动咨宸谟，用成楷事，适蒙宣谕，义取劝戒为先，实垂世立教之急务也，上曰：褒贬古人行事根究，圣人用心，亦甚难事，茍书成，外人无所攻，斥则为善矣，臣读毕口奏，今日所读数叚，皆真宗朝命王钦若杨亿軰所编，君臣事迹，立例之初，详于议论，而此一叚最为精详，此书纂修于景徳之初成于大中祥符之末，八年而成，凡一千卷，诏题曰：册府元龟，其间布置纲目，斟酌去取，皆出于真宗，圣意无不深切，最是论直谏一门于治道，尤为有益，既言帝王饰非拒谏，又言：人臣显阙政，而卖已直，可谓两尽君臣之道，葢饰非拒谏者，自是人君之过，为人臣者，当积诚恳恻，委曲言之可也，显阙政而卖已直，自是人臣之罪，为人君者，含忍而优容之可也，为君尽君道为臣，尽臣道，岂不甚美，若使人君听言之际，常疑其臣卖直，人臣进言之际，常疑其君饰非，不忧已之职，而忧他人之职，为害甚大，宜乎真宗皇帝有所不取也。
寳庆二年正月二十六日入读，同侍讲王塈待对，是日，读任宰执篇， 开寳八年，太祖谓宰相曰：年榖方登，庶物丰盛，若非上天垂佑，何以及斯？所宜共思济物，或有阙政，当即振举，以成开泰之基，太宗命赵普为相谕之曰：朕以卿先帝旧臣，功参佐命，所宜励心，以副朕意。勿以位髙自纵勿以权重自骄，但能慎赏罚，举贤能，弥爱憎，何虑军国不治，朕若有过，卿勿面从，古人耻致君不及尧，舜，汝其念之，太平兴国八年，宋琪李昉平章事李穆，吕蒙正李至，参知政事张齐贤，王沔，佥书枢宻院对于玉华殿，上谓之曰：朕为官择人，惟恐不当，今两制之臣十余人，皆文学适用，操履方洁，李穆，顷莅京府，甚闻严肃，今此奨擢，葢推公也，因思闾里间，每旦焚香祝，天子万岁，次则大臣眉寿，朕与卿等焉得不日思善事，以副亿兆之祷，琪曰：臣等蒙陛下非次擢用，又承戒谕，岂敢为不善之事，以负宸恩，惟思公勤庶补，万一咸再拜谢，臣读毕口奏，今日所读，皆太祖，太宗任宰相事，节目不同，其要在委任责成而已，臣闻人主无职事，惟在于任相，宰相无职事，惟在于任贤，观祖宗任相之言，思虑周宻遇年谷顺成，上天垂佑，则益思振举以隆，开泰之基，知闾里间，祝天子万年，大臣眉寿，则日思善事，以副亿兆之祷，委任责成，如此为宰相者，安得不遵守，圣训举贤能，弥爱憎以底治功也。汉武帝怒，宰相除吏，乃言卿除吏，尽未，吾亦欲除吏，可谓失任相之道，唐太宗任房元龄，杜如晦曰：公为仆射，当广求贤人，比闻听受词诉，日不暇给，安能助朕求贤乎？可谓得任相之，道武帝上嘉唐，虞，下乐商，周而乃海内虚耗，户口减半，太宗委政于人，不亲细务，而乃外户不闭，行旅不赍粮，任相不任，相其明效大验如此，太宗又顾宰相曰：中书职在进贤，退不肖，但一郡一邑，得一良吏，即民受其赐，卿在中书，何由尽知？中外官吏之贤愚，他人举荐，各以类进，卿更审详可否，善恶渐分，亦致理之道也。臣读毕口奏，人主所以任相大臣，所以任贤，皆所以为民也，立于朝者，有爱民之论，任于外者，有爱民之政则恩泽，可以流于民，庆厯大臣以为欲知百姓利病，须得好县官，欲得好，县官须得好，知州欲得好，知州，须先择转运使，副，今日朝廷奨廉吏恶贪吏，虽州县稍稍变革，而所谓真赃大慝，未见按劾，则亦监司观望之过也，太宗皇帝论宰相进贤退不肖，而以一郡一邑为首，此致治之要务也。
经幄管见卷二
●钦定四库全书
经幄管见卷三
（宋）曺彦约 撰
寳庆二年二月初二日入讲筵，同侍讲王塈待对，是日，仍读任宰职篇， 景徳初北道用兵，毎邉奏至，凡军旅之事，多先送中书，上谓毕士安，冦凖曰：此皆欲卿等先知，中书总文武大政，枢宻院虽专军机，然大事须本中书，顷来李沆徃徃别具机宜上奏，卿等当详阅之，但干讨论者悉言利害，勿以事干枢密而有隠也，因言枢要之地，尤须慎密，漏禁中语，古人深戒，若与同列及枢密彰不协之迹，则中外得以肆其间隙，实非所便，卿等志之臣，读毕口奏，古者论道经邦，爕理阴阳，上欲合于天心，下欲合于吏治，则兵民之事，无所不统，唐代宗始置枢密使，止以宦官为之，至五代时，唐荘宗用郭崇韬，軰始与宰相分事而治，本朝冨弼张方平范镇皆议之以其脉络不相贯，循习既久，未能顿革，中兴以后，时或以宰相兼枢密使，分两府，以赞其长，为近古矣， 宰相尝议以学士晁迥领银台司，代王曾以曾领三班院，上曰：朕闻外议谓曾尝封驳诏敕，自是中书多沮曾奏事，今若罢去，是符外议，旦曰：臣等本无忌曾之义，今圣慈宣谕，为宰司避谤，请以迥代盛，度曾如旧职，上可之，旦因言：今封驳之任，与古不同，大抵除改差遣大小皆先奉进止，继入熟状，俟其可奏，然后降敇，此外，或差误有害，勘会失实，臣等省视不至，实恐有之，颁下四方，诚为不当，封驳官司，茍能详览改正，乃助臣等不逮，必无怨责之理，上然之，臣读毕口奏，先朝之银台，封驳司，今给事中职也，祖宗设给舍台，諌所以助政令之所不及，最为公道，若使政令差误，给舍，台谏不敢言，则淫朋比徳人主孤立矣，真宗皇帝以王曾封驳诏，敇欲久其任，王旦谓封驳司，茍能详览改正，乃助臣等不逮，可谓君臣同徳前古未之闻也。
初六日入讲筵，同侍讲王塈待对，是日，读礼大臣篇 李昉，授司空，致仕诣崇政殿见上，具述遭值圣朝践歴崇显，无功报效，恩宠过厚，因屑涕称感，上怃然动容，召升殿，谓之曰：卿美事备矣，朕比虑卿以年及请老，故遣宰相谕旨，而卿言坚确不欲夺卿雅志，况不离京阙，要见朕时，固不妨也，昉又作诗谢恩，即日和赐仍别赐一首以申褒遇，又尝语近臣曰：昉可谓善人君子事，朕两在相位，未尝有伤人害物之事，亦常人所难能也，臣读毕口奏，礼，大臣诸篇，无非尊礼大臣之意，其于同心同徳之事，语未及也，独此一段论李昉善，人君子未尝有伤人害物之事，敢推广而言之，夫伤人害物者，爱人利物之对也，爱人利物谓之仁，伤人害物，谓之不仁，人主以仁，而守寳位大臣以仁而在高位，设以不仁，存心，则天下受其害矣。唐徳宗即位之初，擢崔佑甫为相，佑甫以道徳寛大推广上意，建中之政，庶几贞观【按原本作正观，避仁宗嫌名，今改正】及卢杞为相，讽上以刑名整齐，天下循至播迁，用相之，仁与不仁，其利害立见如此，本朝以仁立国，君相同心，而李昉又称善人，君子无伤人害物之事，真宗皇帝守位，本心可以想见于此矣。
十二日入讲筵，同侍讲章，■〈扌来，〉待对，是日，仍读礼大臣篇 ，大中祥符九年四月，上谓王旦曰：日官言，今夜太阴当亏，朕已别建道场，恭祈灵应，卿当徃行礼，益加虔祷，旦曰：臣以虚薄，谬当大任，陛下眷待近列，休戚是均，愚臣何以为报？臣读毕口奏，真宗皇帝以太阴当亏，别建道场，令王旦行礼，旦遂有眷待，近列休戚，是均之语，何也？盖日者人君之象，月者，大臣之象，日食所以警戒人君，月食所以警戒大臣，真宗皇帝虑太阴当亏，大臣受其害，设道场虔祷，又令王旦自徃行礼，所以属意大臣者甚厚，王旦谓愚臣何以为报？固其宜矣。诗言，彼月而食，则维其常，此日而食，于何不臧？大意以日食为重耳，若月食虽轻于日食，犹能灾及大臣，不可谓全无事也。
是日，又读优近臣篇 ，太平兴国八年，以王显为枢宻使上谓之曰：卿世非儒家少罹兵乱，必寡学问，今在朕左右，典掌枢机，固无暇，慱览群书，顾左右取军戒三篇授之，曰：读此可免面墙矣，臣读毕口奏，宰执大臣，当代天理物之任，非止一官，一职而已，不本诸简册，岂可以佐王治邦国也，自唐末五代之际，日寻干戈，当时大臣以权谋为上，圣贤之教扫地尽矣！大乱极弊，一转而为本；朝累圣相承，复还旧观，太祖谓宰相须用读书人，太宗用枢宻使而虑其寡于学问至，以军戒示之，故本朝文治之盛，前朝所不能及也， 中书舍人王佑以疾告，假满百日，上谓宰相曰：佑文章器业，复有清节，不中理之事，断不为也，当优奨之，宰相言：中书舍人止迁，后行侍郎，特命以兵部授之臣，读毕口奏，祖宗朝官制迁转，虽有定格，然人才有高下，事任有剧易，犹与大臣议之，加轻重于其间，此所以为造命也，吝惜名器，则当迁者，稍杀其级，如通事舍人焦守节，当得阁门副使，止与尚衣库副使，是也。奨拔勲贤则平，迁者当异其数，如中书舍人王佑当迁，后行侍郎，却与先行是也。自改官制，后一切付之有司，止以日月为限，则造命之意鲜矣。
十七日入讲筵，同侍讲章，■〈扌来，〉待对，是日，仍读优近臣篇， 吕蒙正王沔罢，中书会中书省吏，旧罪发，事颇连及，因有奏毁者，上曰：蒙正有大臣体，沔甚明敏，言者惭而止。臣读毕口奏，体貌大臣，要当始终如一，盖小人倾险，无所不至，当大臣用事之时，极其谀謟，动輙附和及一旦罢政，则揣摩观望，便生诋讦，惟圣明而后可以察见，且如小吏犯法，何闗道揆轻重，吕蒙正王沔，一罢中书便，有奏毁之者，真宗皇帝灼见情伪，谓二臣明敏有体，使奏毁者不得行，可谓尽体貌之道矣， 真宗命李至为武胜军节度，至固辞，上曰：唐朝故事，废之已久，今特振举以为宠渥，无烦恳譲，臣读毕口奏，唐官制虽重内轻外，然节度观察有阙，则近臣为之徃徃多着显效，如裴度李徳裕之徒治军治民，皆有实政，盖唐世不妄辟客，必须有物望之人，其辟客又皆参军事耳目，习熟识其施设，及至，选用出镇，易以办集，非如后世书生平日不习兵法，州县僚属，未尝与闻军事，间或有志事功，冐昧讨论，终非身所经歴出于勉强，真宗皇帝仿唐朝故事，用李至儒臣为武胜节度有意乎？复唐制矣， 翰林学士朱昻求致仕，居江陵，上曰：昻在内署，未尝以私意干朕清素自守，年踰七十，始终无玷，可从其请，给以邮传，仍令本府岁时存问，如有章表，附驿以闻，旧制，致仕官止门谢，特召对命坐，赐金帛五十万，首途日，命近臣宴饯玉津园，搢绅荣之，其后上闻其病疟，遣使持手札存问，昻献所著资理论，论时政，赏罚得失，且言天下至广，宜急于择材，以张治具，倘限以常牒即英俊，无由升举，上曰：昻以退居复贡，直言，亦可嘉也。命以其书付史馆，臣读毕口奏，从臣之职，不但职有所分，在属车豹尾间，簮笔持槖，以备顾问，所谓朝夕论思，日月献纳，凡君徳有所当修朝政，有所当讲，皆得以进言无隐，斯无负，古者设官之意，若帯职出外，虽在田里，亦当因事献言，以答际遇待之也，重则亦责之也深，若其言千虑而有一得上之人，听而行之，使居是职者莫不激昻观感，期有补于圣明，岂不甚善！真宗皇帝奨朱昻直言，而以其书付史馆，虽所以奨近臣，亦所以正国论也。
二十三日，入讲筵，同侍讲章，■〈扌来，〉待对，是日，仍读优近臣篇， 景徳四年，上谓冯拯曰：太原地控北门，亦要大臣镇拊，如张齐贤，温仲舒皆可此任，但尝在要重，虑其固辞，卿可先谕此意，拯召齐贤语之，齐贤曰：并州重镇，朝廷腹心之寄，但前守荆青州，皆是内地尚为近臣，交构欲置，有过之地，今付之邉镇，兼以武事，岂敢自保！他日烦使，敢不尽瘁，次询仲舒，仲舒曰：若改端揆，挈族而徃赐以部署添给，敢不承命？拯具以上闻，上曰：是皆不欲徃勿强之臣，读毕口奏，真宗皇帝欲以张齐贤温仲舒守太原，虑其惮行，而使冯拯谕意，竟以二臣有辞而止，如仲舒之说，必欲进秩增禄，然后挈族以徃其说，陋矣！齐贤谓前守荆青，皆为人所谗谮，付之重镇，不能自保，虽其意雅不欲徃然其说为有理也，守邉备塞，患不得其人耳，苟得其人，则财必使之自专将校，必使之自择进退，必使之自决，持之以久不从中御，然后可以望效，然而事权，如此，则谗谮易生，理之必然，无足怪者，昔魏文侯使乐羊伐中山，三年克之，归而论功，则谤书盈箧，秦武王使甘茂伐韩宜阳，五月不拔，樗里子之徒争之，几至罢兵，惟魏文秦武熟于用兵，故二臣得尽其技，以至集事，不然，则败国丧师之不暇，何暇成功？真宗皇帝鉴，太祖成宪，任李允则于河北，终始不改，委任责成之意，无所不至，凡齐贤之所虑者固不足虑矣。因齐贤惮行之说，不为无理，深中事机，因得而推广之，知枢宻院王钦若以疾请告，上顾王旦等曰：钦若久疾如何？旦曰：臣等昨徃视之，形容甚瘦，灼艾三百余丸，冯拯曰：钦若不食羊食物，多动风气，故常有疾，上曰：四方之人所食皆异，虽系嗜好，不当令至生疾，京城百物，列于市肆，南人所食咸备，拯曰：钦若自言遇方外，士教以不食，人或勉其将理，则对以不能久坐，上曰：隠居之士在山林中，专务养性，乃可絶粒若来城市，犹言不能辟榖，钦若为大臣，总领事务，日奉朝请，冲渉寒暑反事，辟榖之术，不亦踈乎？当日令医官诊视之，臣读毕口奏，儒者之道以饮食，为日用之常，后稷教民稼穑种艺，五榖五榖植，而民人育尧，舜之治，所以冠絶百王，未尝外饮食，以为治也，自方士以怪诞相胜，倡为辟谷之说，以眩惑世俗，然自秦皇，汉武以来，未有行此而能长生久视者，儒者不道也，王钦若身为大臣，不以尧舜之道佐君，而以方士怪诞之说欺人，其心术不正，不但此一端而已，圣朝之罪人也， 杨亿以疾求觧内署之职，仍免修书，上曰：亿昨虽朝参，颇甚虚劣，未宜以文字劳心，苐诏优给假告，蠲其朝直，又作七言诗赐之，及以母疾请告，不俟报归阳翟，又遣中使赍御封药，金帛赐之，上曰：或言亿侍从官安得如此自便，王旦曰：亿本寒士，先帝赏其词学，寘在馆阁，陛下拔擢冠文史之选，倘以公议责之，诚为罪人，然望察众言而矜容之，上曰：亿性峭直，无所附会文学，固无及者，或言讥议朝政，何也？旦曰：此盖与亿不足，诬构之辞，亿受国深恩，非土木类，讥议之说，保其必无，上深悟之，及疾愈，命知汝州，御史姜遵言亿当屏迹衡茅，请罢郡，寄上曰：亿本省母疾，无终焉，侍养之请，昨以疾愈，求归朝，故授以一郡，遵未谕此意尔，臣读毕口奏，人臣峭直，无所附会，则流俗嫉之，谗谮易至，不可不察，盖峭直之人，好自修饬，持身亷谨不可诬，以贪墨，遇事公平，不可诬以任私其人，必风度高爽，议论磊落，惟有讥议朝政，一说可以动人主之听，自古小人之害，君子多用此策，非启沃，如王旦有以保其不然，圣明如真宗有以悟其文致，则不测之祸，未可知也。
四月十三日入讲筵，同侍讲，陈贵谊待对，是日，读议典故篇 ，王钦若尝言，比见石普奏章，用新州观察使印，上顾宰相问其事，王旦曰：普为河西节度，知许州，此必许州观察印耳，钦若之言谬也，大凡节镇有节度使印随本使使阙，州长吏用本州岛观察使印，又有州印，文曰某州之印，昼则录事参军，掌用暮即纳，长吏所节度使，在本镇兵刑甲仗事，即节度判官，掌书记，推官联署，用节度印，民田租赋，事即观察判官，支使，推官联署用观察印，州司下符刺用本州岛印皆节度使，署故命将，必曰某军节度，得专制其军，旅也？曰：某州观察使得亷问其风俗也。曰：某州刺史，得刺举其州事也，上然之，【按石普，独书奏章，当用河西节度使印见宋史舆服志】，臣读毕口奏，唐节度使置于高宗，永徽年中，观察使置于肃宗干元年中，其时不同，亦各铸印节度使，所以御军，观察使，所以问俗刺史者，本汉按部，察州之职，举天下不过十二，至隋，唐改州为郡，改郡为州，州分为数百，则刺史领汉太守之职，其后节度使必兼观察处置使，又兼刺史，故有藩镇，权重之敝，本朝损其兵权，改刺史为知州，然谓之知某州军州事者则犹兼掌军民有节度，观察之职也，至于建节，犹必曰使持节某州军州某州刺史，某镇节度，某州管内观察处置等使，政和降制，乃始不帯持节，故今大郡有节度判官，推官，又有观察判官，有节度掌书记，又有观察攴，使虽不复军民分职，而创置之意犹在，王旦因石普用印而推究本末，非王钦若軰卤，莾比也。
是日，又读议礼制篇， 干徳，三年，判大理寺尹拙上言：案礼，令妇为舅姑服朞近代时俗多为舅姑制，三年服少卿薛允中，言书仪为舅姑服三年，事下都省集议，太祖谓左右曰：昨昭宪皇后之丧，孝明用三年之制，然当审议之，【按：当时议者，右仆射魏仁浦等二十一人，谓妇宜为舅姑服三年，诏从之，】咸平五年，南郊礼毕，有司请以十一月十六日或二十日大宴，时许国长公主在殡，上曰：主以十五日启殡，用此二日，皆灵柩在道，未葬之前，朕情所不安，咸曰：王者礼絶朞周上曰：礼能行之，即为例矣。因诏止用十四日就未启殡之前也，景徳元年礼官上言：郑国长公主薨，皇王等亲，并居万安太后丧，以重掩轻，更不成服，上曰：朕比诣一奠，又以卑幼压降，于礼为难，然情所未忍，即命皇后临奠，亲王以下至第成服，【按是年冬十月戊子，明德皇后祔庙后，癸巳，仍幸故郑国长公主第，】明徳太后用葬礼，权殡沙台，有司言已经祔庙，请吉服还内，上甚难其事，宰相固以典礼为请，上曰：朕虑皇族，谓已除服不全，哀慕之礼，可降诏谕虽焚杖绖，犹执心丧三年，荘穆皇后丧期年，上谓近臣曰：宫中几筵于礼，可撤乎？王旦曰：当遵孝明故事，上曰：孝明再期而撤，旦曰：若以虞练事神，免丧祔庙，则几筵之设，非古也，然孝明上仙，已用家人之礼，荘穆母仪天下，十年于兹，酌于人情，宜守故事，王钦若曰：几筵之设，典礼所无，况及朞年撤之可矣，上曰：但情所不忍，岂不伤外家意乎？马知节曰：今士大夫未及周岁，已再娶矣，尚肯设几筵乎？冯拯曰：此等自伤礼俗，何足为言！上曰：礼沿人情，朕守祖宗故事，若除之，岂礼乎？钦若曰：虽祖宗故事，如诏勅有未便，事亦须改，况礼典所无，亦虑书之简册，上曰：不过云，用家人礼，且孝明旧制，今复行之，庸何伤乎？卒用再朞而撤臣读毕口奏，凡今日所读已上数段，多是丧服事前朝，人臣经筵，遇此徃徃不复讲读，惟人主高明洞彻，无所讳忌，然后敢言之也？先王制礼，自天子达于庶人，本无差别，后世尊君卑臣，故有礼絶朞周之说，亲亲之义，于是稍薄，歴代因仍行之，不以为嫌，惟本朝创业之初，增重舅姑三年之制，下至朞亲功亲不得不从敝，俗又从而加重，以至孝宗皇帝扫除，汉文以日易月之陋，服三年丧，为万世法，躬行实行卓冠，千古圣性高明，累朝一律，此歴代之所不能及也。
二十二日入讲筵，同侍讲王塈待对，是日读，谨刑罚篇 ，建隆二年，太祖谓宰相曰：五代以来，诸侯跋扈，至有枉法杀人者，朝廷置而不问，刑部之职，竟废，且人命至重，姑息藩镇，当若是耶？自今诸州决大辟讫，录案奏闻，委刑部覆视之，臣读毕口奏，秦汉太守，用古诸侯之例，皆得专杀，以至汉刺史司隶校尉唐御史大理官亦得专杀，遂有鹰击毛鸷之吏，铁冐炽炭之狱，连坐或至千家，流血或至十里，至本朝爱惜人命，不许专杀，每有大辟，必录案闻奏，然后人乐其生，权归人主矣。 太祖尝读尚书，叹曰：尧，舜之世，四凶之罪，止从流窜，何近代网法，过为靡宻乃知先王用刑，盖不获已，臣读毕口奏，四凶之罪曰流，曰放，曰窜，皆非死也，惟殛鲧，则殛者诛也，故洪范篇中有鲧，则殛死之说，即见诛死者，惟鲧而已，然亦止及其身，又用其子以禅天下，非如后世夷及三族也，读书泛然不究其本，但见四罪而天下服，便疑四凶，皆是极刑，虽如孔安国，研精覃思，亦不深究，流窜之旨，遂谓四凶皆诛，亦沿习之误，惟太祖皇帝洞见经旨，始别白言之，仁心发见，遂能破千古之惑，此经生学士之所不能到也； 端拱元年，灵州河外寨主李琼以城降贼，有司将坐其家属，上曰：穷邉孤垒，又无援兵，縁坐之法，朕不忍行也，二年，北兵侵邉邉将言，文安，大城二县，监军弃城遁走，请以军法论，上遣中使斩之，既行，谓之曰：此奏尚有可疑，得无所部，召之耶？当讯而后决，使至，讯之，果干宁军，令部送居民入城，非擅离所部，遽释之，臣读毕口，奏守寨而以城降贼，法当縁坐监军而弃城遁走，当论军法，然亦有情轻可闵者，不可立为定制也。有司以法罪之，人主以情赦之，斯两得之矣。
五月二十二日入讲筵，同侍讲王塈待对，是日仍读，谨刑罚篇 ，大中祥符九年，大理寺举官，以谙练法律，请令检法，上曰：朕阅其由，歴此人尝为郡掾以失入赎金，若复置法寺岂无间言耶？罢之，天禧二年，起居舍人吕夷简鞠妖狱，请以御史台主簿张智周推劾，上曰：智周虽强干，然其深刻，非狱官也，天禧三年，审刑院言：诸州并无奏案，冦凖曰：汉文帝唐明皇时皆然，几乎刑措，盖当时诸侯专杀，有闻于朝廷者，有便宜而行者，今幅员万里，徒流以上，应禀命者，皆上奏牍，以此较之，圣朝刑讼清浄，与古不侔，盖陛下以德临御，致此犯法者鲜矣，臣读毕口，奏兵寝，刑措而后可以言太平，其余皆虚文也。此事实难，不可以骤致，唐明皇兵败于外，而不知骨肉，戕于内而不觉，不可以言兵，寝刑措也，汉文帝则近之矣。躬行节俭以徳化民，则民务本者众，平狱缓刑，令行禁止，则民犯法者少，冦至，则屈帝尊以劳军，冦退，则慎固封守，而不事逺讨宜其着，效如此也！真宗皇帝兼爱南北之民，自澶渊和敌之后，留意政治，最重民生，选法官则失入者不用，选推劾官则深刻者不取，如此而寝兵措刑，非偶得之者，后之人欲兵寝刑措，不必逺求汉文陈迹，当考祖宗成宪，以真宗皇帝为法， 景徳二年，汾州灵石县监矾，邉守信坐赴邑令饮席，赎金为私罪，上曰：若此情轻，例为私罪，亦可念也。当改为公罪，自今奏案，情轻法重者取裁，上览审刑奏案，因顾近臣曰：教骏卒与同舍以私忿，挟刄刺之，又伤其母妻，又刺所属军校，剖心啖之，复呼其妻索酒狎饮，虽不能自杀，亦无能敢擒捕，所争小事，凶恶如此，狱具，当断腕，斩之，陜州夏县尉，安起捕平民为盗，面令胥吏拷掠，破其胯骨，县令检视，不知伪诈，手状称皆父兄殴损，审刑议从公罪，仍以胥吏为首，上谓知院刘国忠，曰：面行讯掠，岂专由胥吏耶？乃诏刑部详覆，改从私坐，大中祥符七年，命官有自西川代还部，纲京师私抉，元封纳丝其中，遣邮置卒赍担，规免商算，审刑请以违制失论，上顾知院孙仅曰：此得谓之失，耶律之欺诈百端，皆是大都，言失者，须思虑所不至此，人公为欺诈，非失也，臣读毕口奏，今日所读数段，皆真宗皇帝景徳祥符间决狱，议法之事也，人臣以守法为职，法有时而拘泥，亦有局于偏，见挠于私情，不能谨于守法，惟人主以论道为职，变而通之大明。一照幽枉毕达，且如监矾官赴邑令饮席，可以言私，亦可以言公，纲官规免，商算可以言失，亦可以言诈，故杀人而剖其心，岂可以常法理断，捕平民为盗，而破其骨，岂可以胥吏为首，惟人主亲决狱议法，故得以变通之道，处之，真宗皇帝享太平之治，燕间之际，留意狱事如此，圣子神孙所当遵守也。
八月十一日入讲筵，同侍讲范楷待对，是日，读论贡举篇 景徳二年将试进士，上问天下贡举人数，王旦曰：一万二千余人，约常例奏名十一而已，上曰：若此，则当黜者不啻万人矣。典领之臣，必须慎择，晁迥兢慎，当以委之，周起王青，陈彭年皆可参预，冯拯曰：封印卷首，若朝廷遣官主之，于理亦顺，尤须择素有操守之人，旦曰：滕元晏于士大夫间少交游，上曰：当以朱巽知举，代周起，令起与元晏同主封印，又召迥等谕之曰：取士之意，惟务至公，使孤寒有艺，皆得升擢，今别命官封印，卷首俟考定合格者，当遣官覆考，巽请更命戚纶，上曰：差官已多，则难于商议，卿等入院，后茍有请求，并其封进来，朕当命学士撰诏榜贡院门，谕贡士，以今之条约，奨擢寒畯之意，臣读毕口奏，科举取士，前代犹兼采誉望，至本朝糊名考校，弥封，誊录，又立别院，百计闗防乃始严宻【按糊名始于蘓，易简知贡举，时至景徳中益详定，考校程序，】盖郷举里选，既不可专行于后世，则场屋严宻极为良法，近世人伪日滋，奸弊百出，省试有全身代笔者，御试有全写套类者如此，诈冐皆得前列，其源在于士大夫不能平心国事，挟以私意，发觉有轻重，推究其岀入，名为不恕，其实有力者犹有幸免，小人有所窥测，转相仿效，遂至于此，若此弊不革，则科举取士，遂为虚设矣。
经幄管见卷三
●钦定四库全书
经幄管见卷四
（宋）曺彦约 撰
九月初一日入讲筵，同侍讲范楷待对，是日，仍读论贡举篇 ，大中祥符八年，上览礼部所奏进士名，顾近臣曰：今岁举场，似少谤议，适赵安仁等对，亦以此语之矣，王旦曰：条制该偹可守而行，至公无私，尽在于此，上曰：举人久留京师，速当廷试，旦曰：今岁人数虽多，未知几何？能中精选，上曰：为国求人，无出此道，然程试之际，亦不可料，有大手笔，偶不得意者，有素无才称，卓然特异者，信知一名一第，固非偶然，臣读毕口奏，进士大手笔，却场屋间有偶不得意者，有素无才称，却卓然特异者，诚如眞宗皇帝圣谕，大凡科举取士，全在主司得人，盖诗赋之与经义，在场屋之士，何人不作得一篇，但须观其器识，异时可以逺到乃为得人，若诗赋只论声病经义，只看破头则拘拘謭謭者，常得志而魁伟，磊落之士，常不中选，惟主司得人，气类相感，然后拔茅连茹，可以致君泽民选择之，初不可不察也。 ，大中祥符九年，上与宰相议贡举，因曰：举子大不易，寒畯之士，非主司尽公，则何由得进？至于经学，望进场第，尤更艰难，陈恕知举，咸言至公，朕熟察之，颇得文学之士，然不与五科进场，第大招怨，谤王旦曰：恕本洪州人，是岁，江南举子以乡里避嫌，多不为解，甚招萋斐，大约持心平允，无所不可，何必于父母之邦，故为不足耶？臣读毕口奏，当大中祥符九年，时已有糊名，封卷首之法矣，陈恕知举，何为不解？江南人若不许收试，则是已取者，犹拆卷而黜之也，古人举子举雠，皆所以为国，若乃避嫌不解，乡人将以示公，乃所以为私也，欲避一己之谤，而使江南之士，皆不与选，上以孤人主爱贤之意，下以阻寒畯，致君之路，岂不谓之以私害公耶？
是日，又读论科试篇 ，咸平二年，殿中丞皇甫选请复制科，眞宗曰：今之诗赋俊秀事业，若取时才政事，当在策论，俟商榷行之，臣读毕口奏，祖宗以制科取士，最为得人，如富弼，吴育张方平苏轼兄弟皆由此选，近来少有应者，遂不复降，诏外间不知，妄谓朝廷无意于此，不知乃主司之过也，制科取士，固欲其博洽，然经史明文，有所不知，乃可责其肤浅，若主司撰造题目，多方以误之，则爱贤之意，果安在哉？闻往岁试过阁，六论，有以尧、舜，汤；禹，如何为题者？取西汉魏相传内所载，赵尧、李舜儿汤贡禹之序以乱尧，舜；禹，汤之名，欲其不通，报罢，是以古圣人之名为戏，其为失体，莫甚于此，今若修祖宗故事，复举制科，必须出当道，正大题目，取其四通，俟其对策疏谬，报罢可也，若虽对策可取，异时履行不称，则擢用不擢用，却在君相造，命矣。
十七日便殿聚讲，同侍讲范楷待对，是日，读论选集篇， 景徳二年，有司以常选人奏御，上谓王旦曰：比年审官，流内铨引对官吏，皆积留多日，方一引对，且旅寓辇毂，淹久可念，又于所司颇有所费用，若主判者不能振举，即选士愈为不易，朝廷既责其亷岂得更容邀滞，自今当为定制，不得复然，臣读毕口奏，国初铨选之法，承袭，五代之弊，未能尽革，祖宗随时制宜，多所是正，今铨选法宻虽未能有所甄别，然守之而行，亦可以示公，若眞宗皇帝论审官，流内铨之弊，一则虑积留多日，有旅寓之费，二则虑主判者不能振职；有所司之费，且谓：朝廷既责其亷岂可更容邀滞，大哉圣训，此所谓明照四海而不遗，微小者也，不恤之于其初，使之浪有所费，贤而亷者固不应改节，中人以下之性未有不责偿于此者，岂不为大可虑！昔之审官院，乃今之尚左，昔之流内铨，乃今之侍左，果能体真宗皇帝之训，关会急速，不使之有所积留，检柅吏奸，又不使之有所观望，然后可以责其亷矣。
二十日入讲筵，同侍讲，陈贵谊待对，是日，读择官篇 ，至道元年，广南官年满未代者，有司请先次差官，上曰：岭南服从王化，夷俗丕变，尤须择平允，识事体者，任之则逺人受赐若虑浅，常材闇于理道，徒益生事耳，益州张咏上言：所部知县三人，欲以他官对易之，上曰：任官之道，各有所宜，蜀民轻浮，好为逰乐官吏政寛能与之浮沉，民即便安，若稍执纲纪，动即怨怼，朕每命一官，无非愼选，咏之所奏，未可许也。臣读毕口奏，祖宗时，广南，川蜀向化未久，择平允识事体，及政寛与之，浮沉者治之，乃其宜也。今日之患，又不在此，但虑官吏贪求，扰及逺民耳，盖广南与蛮，猺黎洞接境，川蜀除北边之外，又与吐蕃六诏接境，仕于其间者，不问中外之事，体朝廷之委任，以其地产金珠，又多物货，享厚禄者，更欲商贩，恃威力者，遂至白攫，边衅之起，常必由此，未有推究病端，削平祸本者，今下州小县，时取一小吏，按发之不足以变贪俗，着治效其要切，不在此也，若朝廷遴选监司，帅守以刺举切责之，不过数人，而六路治矣，此今日最急之务也， 至道二年，上谓近臣曰：国家取士必歴级而升，下位之人，韬晦才行，诚亦有之，当勿以此为限，成朕急贤之意，因言为臣之道，治平之代，难见功效，乱世止用其才，如陈平，韩信顷刻可立功业，治平之世，即此辈无以施其谋略，故孔子四科以徳行为首，咸平二年，眞宗令宰相选官堪三司职事者数人，因谓之曰：庶官中求才干，则不乏询，徳行则罕见其人，夫徳为百行之先，徳行之门必有忠臣，孝子岂无徳者能全其忠，孝乎？臣读毕口奏，太宗皇帝取士以徳行为首眞宗皇帝选官亦以徳行为先，此万世不易之论也，古人以徳行为才故髙阳氏髙辛氏之才子，齐圣广渊，明允笃诚，忠肃恭懿，宣慈惠和，此十六字者，无非徳行之所发见，后世以欺诈，暴虐为才，如狄之酆舒，晋之知伯，齐之盆成，括皆以才称，至于败事，故有徳胜才为君子，才胜徳为小人之论，其实本非才也；韩信，彭越之徒，以术数事髙祖髙祖亦以术数待之，君臣之间以势利相持，至葅醢而后止，人徒见小人之术数，粗若可喜，引而用之，谓且使之集事，不知人无忠信，不保其往，如王安石之用，吕惠卿，韩忠彦之用蔡京不独误国，又从而挤之，然后知取士，选官非徳行不可易，曰：大君有命，开国承家，小人勿用，又曰，小人勿用，必乱邦也，圣人之示戒，其严如此，可不深鉴。
二十四日入讲筵，同侍讲章，■〈扌来，〉待对，是日，仍读择官篇， 景徳元年内出京朝官二十四人，名付阁门，召对崇政殿，【案，真宗朝察羣臣有闻望者，得刑部郎中边肃等二十四人，令阁门引对，观其辞气文义，并得优升，见宋史选举，】在外者，乘传代归，上采于朝，论皆以廉干称者，及对，或试其辞业，或观其言论，多寘于台省，馆殿迁秩任之，是冬，契丹请和，上以河朔诸州易置牧守，召近臣对资政殿，御笔题李允则等十二人示之曰：朕酌庶官能否，以边城逺近要害分命治之，庶保宁静，卿等当更详议，毕士安曰：陛下所择，皆才适于用，望付外施行，从之，臣读毕口奏，真宗皇帝欲选台省官，则内出京朝官二十四人，欲选边城官则内出李允则等十二人，自常情论之人才，天下公器，何必以内出姓名为重，盖真宗皇帝励志求贤，或取之荐举，或考之奏对，既聴其言，又观其行，既信其人，又观其所主，非如自古人主得之于宦官宫妾，创为内降，以害朝政也，公莫甚焉！所谓二十四人，与夫十二人者虽不尽见姓名，只以李允则推之，则真宗在潜邸时固已识其名矣，时允则行事未有功业者至此，题其姓名而用之，明效大验，昭不可掩，论本朝守边之臣，未有出于允则之右者，人主留意，人才如此，安得而不致治。
二十七日入讲筵，同侍讲范楷待对，是日，仍读择官篇 ，大中祥符八年，上尝阅两省班簿，谓王旦等曰：近侍之列，各有所长，然求文武适用，可委方面者亦鲜，每念唐贤比肩而出，何当时得人之多也，旦曰：方今下位，岂无才俊，或恐拔擢未至，然观前古进贤，乐善者甚众，故人不求备，不以小疵累大徳是以人得足用，今立朝之士，谁则无过？陛下无不保庇，然流言稍多，终亦梗于任使，大都迭相推誉，近乎党，纠讦乖谬，近乎公，鉴其爱憎，惟托圣明，则庶无弃人矣，臣读毕口奏，唐贤比肩而出，得人最多，实如真宗皇帝圣谕王旦之对，虽合事情，然亦似有为而发，臣尝论唐朝取士，与今日事体不同，名为科举，实采誉望其不由科举进者，又有藩镇辟召，或以白丁，命官或自下僚选擢，考其平素，取其行实，故为士者，知自爱重其始也，莫不学为有用之才，其出也，莫不重于所事，士类歆艳，以为美谈，及其久于幕府，习熟事机，一旦朝廷用之，便为显官，在内则论思献纳，在外则仗钺守边，惟其所用，无施不可，今日诸大帅虽皆有辟，召之权，然或压于势要，惑于亲旧，凡所汲引，未必皆是，当才不得，如唐藩镇遴选之公，至使缓急差除，无以应手，今欲慕唐朝得人之多，必须畧加警策取其得人多者，有以旌异之，得人少者，小小戒勑之，则自今以往，每有所荐，必深加思虑，不敢泛然应故事矣。
十月初四日入讲筵，同侍讲范楷待对，是日，读论荐举篇 ，淳化五年，上尝语宰相曰：君子与小人趣向不同，君子畏慎矜，荘不欺闇室，执持名节，造次靡踰，小人内荏外刚，见人亦能卑谦有礼，但发言则似忠信，履行则多颇僻，此所以难辨，然亦不能常久，其始仕宦也，惟利是视，狥私黩货，罔畏宪章，茍暂时获免，终亦彰露，当未败之际，日怀忧惧，故不自安，薛智周为侍御史，知婺州，政以贿成，土俗多以罗帛为献，州民谓之罗端公，则其治可知，卿等居庙堂之上，以审官求贤为职，今来择人举官，以是逐末，若更不择举主，则何由得人？臣读毕口奏，太宗皇帝论君子小人，趣向情状，可谓详且明矣。今欲遵而行之，则黜陟之际，尤当有所执守，任贤在于勿贰，去邪在于勿疑，祖宗时，小人徇私黩货，虽曰罔畏，宪章，然犹日怀忧惧，故不自安，今州县间小人，恣为贪墨，捆载席卷，殊无忌惮，推求其故，或者施行之际，任贤犹有贰而去邪？犹有疑也，任贤而贰，则监司，帅守无举刺之，权去邪而疑则赃吏，无警惧之意，不可忽也。窃怪今日士大夫敢于害物，至所以待赃吏，酷吏者何？其恕也？且如监司帅守，按发一知县不法，歴数其罪，至于永不得与亲民差遣，其为人可想见矣，顾乃厚赂胥吏，极意结托，不过一二年间行下保明，便与无过人一等，士大夫明知其不可不敢任怨，放行参部，便受一县，此等习惯成风，视贪虐为当然，扬扬得志，少有变，其旧习者，则斯民受苦，何时而已耶？今欲任贤去邪，必须明降指挥，今后监司，帅守按发赃吏，酷吏已降指挥，永不得与亲民差遣者，如遇改正，必须得两省，侍从，台谏三人以上，列衔保举，见得前奏委是寃滥方与放行，若前奏装饰太甚，别无事迹，亦可以证监司，帅守欺罔之过，如或不然，何忍使无辜赤子，受祸于此辈之手也。
初九日入讲筵，同侍讲范楷待对，是日，读论甄叙篇 ，真宗皇帝即位，诏俟易月公除，始行恩命，吕端曰：今亡官失爵之人，翘望甄録，不可稽也。上勉从之，臣读毕口奏，国初丧礼，行前代以日易月之制，故以二十七日为公除，自孝宗皇帝以来行古道，三年之丧，故以二十七月为公除，今陛下行三年之丧，礼无违者，既御正殿，观瞻一新，行庆施惠，乃其时也，前者登极之初，虽已赦过宥罪，然二年以来犯法者众，士大夫自蹈宪网官职，且不必问，惟是迁谪遐方，使父子不相见，兄弟妻子离散，甚者不服水土，有性命之忧，圣明之世，不宜有此，不于此时行一次，寛典，恐未有可生之路也，本朝自元佑以前爱惜士大夫，赏重罚轻，以为家法，唐介论事失当，仁宗震怒，责授春州别驾，越明日即改英州，不数月，又改郴州酒税，复以潭州通判用之，愿陛下于正殿，未御之前，体仁宗所以闵唐介之意，与大臣熟议行之。不胜幸甚。
十四日入讲筵，同侍讲范楷待对，是日，读奬干臣篇， 景徳元年引进使，何承矩再任雄州，上曰：承矩将家子，知书好名，练习军旅，边防之事，今命领郡当择美名授之，即命为英州团练使，三年，上览太常博士李及奏议，顾宰相曰：及昨日对来，为人详审，臣僚居下位，怀才守道，固亦有之，王旦曰：及与父凖并登进士第，在官有治迹，群臣之中晦，能韬光诚亦有之，惟陛下精择上，又谓王旦等曰：藩城长吏尤頼循良之士，永兴孙全照驭下峻整，当择其代如边宿，孙仅皆可此授，冯拯曰：仅尝佐京府，熟于民政，上然之，大中祥符元年，亳州李廸上言：州卒亡命聚众，近境为盗，乡邑惮其凶悍，已遣使臣有武干者，分领戍兵，各处要路捕逐，至宿州就擒，上曰：廸有才力，谦下和众，若非临时有断，岂能如此集事，甚可嘉也。臣读毕口奏，今日所读，皆真宗皇帝奬干臣圣语，仰惟真宗皇帝好善而忘势，恭俭而礼，下询学问于蒭荛，受诽谤于民庶，故能知民疾苦，使士大夫心术了，然无隐于黼座之前，则贤且能者，莫不勉力自慰，愚不肖者，亦能恐惧修省，如此而天下不治，未之有也。今陛下守祖宗成宪，日对羣臣，自宰执奏事之，外台谏则有论疏讲筵，则有诵说职事官皆有轮对，监司，郡守到罢，则有奏事，博采而广求之，则士大夫心术，无不尽知矣，古人明见万里之外，不过如此。
二十二日入讲筵，同侍讲范楷待对，是日，读戒官吏篇 ，淳化四年，上尝语宰相曰：今天下至广，勿谓好人少，盖设官分职，在外者众，傥若聚之则多矣，朕每逢一尽，公有操检者，恨不能分而用之，茍尽心于国，不惟爵赏并至，神明亦当拥护臣僚，每授使外州，卿以此言谕之，以表朕意，臣读毕口奏，自古天下有君子，有小人世治，则好人常多，世乱则好人常少，其故何也？盖人才有三等，上焉者，所谓上智不移，不能为不善，下焉者，所谓下愚不移，亦不能为善，惟中人之性可以语上，亦可以语下，时乎清明，必能勉强振作，求为君子之归，故世治则好人常多，时乎混淆，亦能狐媚，茍合沦入于小人之党，故世乱则好人常少，然则好人之多少，系乎中人，可上可下者之所为，在人主作成之耳，本朝太宗盛时，人才辈出，赵普李昉，吕蒙正张齐贤吕端为宰相李穆，李至冦凖向敏中为执政，田锡王旦毕士安王禹偁之徒为两制，在上位者，如此，则在下者可知矣。方以类聚，物以羣分，同声相应，同气相求，举直错诸枉，则枉者自直，在人主加意焉。
十一月初三日入讲筵，同侍讲范楷待对，是日，仍读戒官吏篇 ，大中祥符元年，上尝语近臣曰：有司临事，惟在执守不当，曲徇物情，以沽时誉，若使怨讟归于上，美声萃其身，非良吏也，臣读毕口奏，人臣善则称君，过则称已，若使怨讟归于上，美声萃其身，可谓非良吏也，然而徇物情，以沽时誉，与咈物情以徇，已私者，每相反对，故尧，舜之时，以违道以干百姓之誉，与咈百姓以从，已之欲者，明为儆戒，谓其皆足以害治也，本朝盛时恤民者有赏，而虐民者有罚，咈百姓以从，已之欲者，固所不敢，而违道以干誉者，容或有之，故真宗皇帝以徇物情，沽时誉为戒，然二者常相倚伏，习尚变迁，时移事异，所当深察，近时掊克聚敛，咈百姓以从，已欲者常多，违道以干誉者常少，则二者皆当示戒也。 二年，谓近臣曰：臣僚赴外任，有升殿者，朕皆喻以所行之事，期于振举，若不升殿者，今当各以其事为戒励词，摹印赐之，先帝尝以儒行篇赐臣下，今当复印分赐文臣，仍于戒励敇中，申谕先帝之旨，且汉制，刺史以六条问事齐有五条，晋有六条，但汉世令长，未睹训勉之词令长，亦亲人之官，今当喻以举政经，急民病为本，乃御制文臣，武臣七条文臣，一曰清心，谓平心待物，不为喜怒，爱憎之所迁，二曰奉公，谓公直洁己，则民自畏服，三曰修徳谓以徳化人不必专尚威猛，四曰责实，谓专求实效，勿竞虚誉，五曰明察，谓明察民情，勿使职役不均，刑罚不中，六曰劝课，谓劝谕下民，勤于孝悌之行，农桑之务，七曰革弊，谓求民疾苦，而厘革之武臣，一曰修身，谓修饬其身，使士卒有所法则，二曰守职，谓不越其职，侵扰州县民政，三曰公平，谓均抚士卒，无有偏党，四曰训习，谓教训士卒，勤习武艺，五曰简阅，谓阅视士卒，识其勤惰勇怯，六曰存恤，谓安抚士卒，甘苦皆同，常使齐心，无令失所，七曰威严，谓制驭士卒，无使犯禁分赐文武授外任者，仍许刋石图壁，奉以为法，臣读毕口奏，真宗作文武七条，传之后世，与宋无极，但当时所分赐与所刋石图壁，今少有存者，人情积久，易以弛玩，愿陛下清闲之燕，亲洒宸翰，勒之金石，摹赐内外文武臣僚，庶几一新，观瞻知所自警也。
初九日入讲筵，同侍讲范楷待对，是日，读论道教篇， 开寳二年，车驾幸华州，召道士苏澄隐对行宫使掖升殿，谓之曰：朕于京师，起建隆观，思得有道之士居之，闻师自前朝不应聘召，岂尚恋乡土耶？澄隐曰：梁园帝里，天下繁会林泉之士，非可寄迹，又幸所居，问之曰：师年余八十，容貌甚少，是能养生也，宜以其术教，朕澄隐曰：臣所养生，不过精思炼气，若帝王飬，生则异于是，老子曰：我无为而民自化，我无欲而民自正，无为无欲，凝神太和，轩辕黄帝享国永年者，得此道也，上大悦，太平兴国九年，华山道士陈抟至京师，上谓宰相曰：抟独善其身，不干名利，信乎方外之士，常言三教之理，其归一揆，释氏以慈悲老子，以清净宣尼序五常，俱化民之要道，若安民治世，舎五常之教，固亦不可，尝问修养之术，自云不知烧炼亦无吐纳之理，但存神养气，意行则行，意卧则卧，直如白日上升，亦何益人间事，曷若圣贤治世，天下安乐，如此功徳岂不大哉！宋琪曰：抟服气，修身肥遁不仕，周世宗以厚礼聘召，暂到阙廷，今兹不召而至，盖帝徳光被故异人自出，臣读毕口，奏释，老二教，本皆所以独善其身，依圣世而后能立，人以其寡欲无求，特礼待之，又以其洁身无秽，可以奉行斋醮，其中有出羣拔萃者，亦能通知义理，粗识时务，非实有保，国祚延寿之术也，后世张大其说，乃欲下视尧，舜鄙薄，孔孟背理伤道，不可以为训，时君世主有轻用其说者，大兴土木以为功，舍身践法，以为敬反，与其教大相背戾，惟圣明之君，乃不如此，彼稍知道者，亦不如此，今苏澄隐能精思炼气，又能以无为无欲为享国，永年之道，陈抟能存神养气，又能以天下安乐，为治世功徳可谓知道之言，不欺于君上矣，非太祖，太宗之圣无以致其言也。
十四日入讲筵，同侍讲范楷待对，是日，读论释教篇 ，太平兴国八年，译经院上新译经，太宗出示宰相曰：此胡僧新献贝叶，今以华言译之无所增减，朕于此教深悟宗旨，凡为君治人，却是修行之地，行一好事，天下获利，即释氏所谓利他者也，凡庶之人，无权无位，纵或修行自苦，不过独善，一身如梁武舍身为寺家奴，此真大惑，书之史册，为后代笑为君，抚育万类，皆如赤子，无党无偏，各得其所，岂非修行之道乎？方外之说，亦有可观者，盖行其教，非溺于释氏也，赵普曰：陛下以尧，舜之道，治世以如来之行修心，圣智髙逺洞悟真理，固非臣下所及，雍熙二年，上闻京城外有僧，积薪将自焚，谓左右曰：此辈幻惑众庶，不可长也，当配隶逺州仍毁所住院，因思比来奏请建寺甚众，屋无数间，便乞名额，多是不逞之辈，诳惑闾阎，藏隐奸弊，不惟干挠国法，抑亦玷辱梵教，自今非大寺院无得奏请赐额，臣读毕口奏，太宗皇帝论及佛教，以为人君，抚育万类，皆如赤子，无党无偏，各得其所，即是修行之道，可谓深察浮屠氏之要旨，至庸僧欲积薪自焚，虑其幻惑众庶，即配隶逺州毁所住院不为异端，所诳如此，惟公于道者，乃能行之。
十二月初三日入讲筵，同侍讲范楷待对，是日，读重牧宰篇 ，咸平初，直史馆，乐黄目，请自今差拟知州县令俟及三十人引对御前，试时务策，取其材识明于吏理，达于政教者，真宗曰：黄目词理颇精，然歴代沿革有异，难遽行也，今之求人，莫若择人，使其外举闻州县官阙员甚多，当选清望官勿限员数，各令举其所知，庶得良吏以亲吾民，知杂御史范正辞上言牧宰之官，最为急务。今举屯田员外郎吴蒨等五人堪知大郡，望令蒨等于京官，选人内各举县令三人，上曰：县令于民最亲，尤当慎选。臣读毕口奏，人主以论相为职，必须委任大臣，大臣以抡材为职，必须择监司，郡守，郡守之不职者，监司得以按察之知县，县令之有阙额者，郡守得以举辟之，则天下自治矣，今三边郡守，黜陟付之制，帅县令有阙，亦得举辟，虽未必一一皆公，然而要害去处，亦不敢轻于用人，但内地知县，县令注阙，铨曹惟意所向，能与不能，初无分别，为郡守者常恨知县，县令之不相佐助为知县，县令者常恨郡守之不相体察，今若使知县，县令有阙，许郡守于待阙，任满，或参部人中选而用之，但不可改，差在任人，又不可冲他人窠阙，既州县事体相关，必不至冐昧，妄有举辟，若其不恤，事体妄举，非才则给，舍得以缴驳，台谏得以论列，监司得以按劾，然须先择监司，郡守乃可行，此真宗皇帝所谓求人莫若择人范正辞，先举知大郡五人，令各举京官，选人县令三人，即此意也。
十四日入讲筵，同侍讲范楷待对，是日，读议将帅篇 ，国初诸僭，国未下西北，未宾服，太祖留心将帅，命李汉超屯关南，马仁瑀守瀛州，韩令坤守常山，贺惟忠守易州，何继筠领棣州以拒虏，郭进控西山，武守琪戍晋州，李谦溥守隰州，李继勲镇昭义，以御太原，赵赞屯延州，姚内斌守庆州，董遵诲屯环州，王彦升守原州，冯继业镇灵武，以备西戎，其家族在京师者，抚之甚厚，州县管榷之利，悉以与之，恣其回涂贸易，免所过征税，许令召募骁勇，以为爪牙，凡军中事许便宜，每来朝觐，必召对命坐，赐以饮食，锡赉殊异以遣之，由是边臣富于财，得以养敢死士，使为间谍，洞知蕃夷情状，每敌兵入，冦必能先知，预为之备，设伏掩击，多致克捷，二十年间，无西北之忧，尽平诸国，盖推赤心善御，将之所致也。臣读毕口奏，任将之道，不过有三说，考其素以观其能久其任，以责其效，寛其财以重其权，是三者不可废，一也，古人任将常必由此，后世择之不审固已不得其人，得其人而用之，又不能久其任，不能寛其财，纵有能者，亦不肯尽其技也，近日朝廷用人，固已重于选择，使其未有过失，亦不致轻于改易，惟是财赋一节，尚合区处，盖自十年防边以来，诸军出戍，少有在寨者，平时回易，酒课等利源，尽皆废弛，至军用钱每每不给，无以旌别骁勇，收召豪杰，广布间探，甚至军中器械，不复修葺，缓急赴敌，惟见败事，今纵未能尽如太祖之制，筦榷之利，悉以与之，亦必与之区处，使之不至穷陋，亦太祖御将之本意也。
二十五日，聚讲同侍讲，范楷待对，是日，仍读议将帅篇 ，淳化二年，上尝谓近臣曰：古之烈士，誓以死节，许人未逢知己，或隐屠肆，或匿抱关，朱亥侯嬴之辈是也。俟逢知己，一言道合，必死节报之，今见凶豪之辈，逢人必许以死，但恐临事之时，心口难副，近臣曰：古之烈士，如蔺相如樊哙者，虽志雄毅而相如，能引车避廉颇，樊哙说髙祖不取秦中寳货而军灞上，此所谓屈伸有礼者也，任气之士，固不足取，臣读毕口奏，勇者出于天资，义必出于学，力勇而不知义，则盗跖之徒耳，固不足道，知义而不知讲学，则朱亥侯嬴之徒耳，遇知己，道合则以死节报之，亦所以为义，惜乎其不大也，义之大者，必尊君亲上，必爱人利物，可以安国家，可以惠后世见义而为，则其勇为达徳蔺相如勇于秦，而引车避怨，非畏廉颇也，知国事大于私争，而欲协力以强赵也，樊哙勇于战，而说髙祖退军灞上，非不爱寳货也，知天下大于寳货而欲胚浑汉业也，非素有讲明，何以知此？但古人为学得于胷臆非如后世词章之富，故不可以相如，樊哙之徒为知学耳，太宗皇帝论烈士之勇，而近臣之论，有取于相如，樊哙，盖以义为主者，故得以推广之。
寳庆三年正月十一日入讲筵，同侍讲章，■〈扌来，〉待对，是日，仍读议将帅篇 ，大中祥符二年，上语近臣曰：尝闻臣僚中有以丑言，詈军士者，茍有罪，杖之可也，何须面辱？李继和在边郡，虐使军士，无事具介胄分部伍坐，公宇中稍或不整，则挝击之，不下三十数，且安静之时，虚使劳苦，岂能乐用？朕屡申戒之，然其禀性未革，镇戎僻在一隅，屯兵不少，军中皆有流言，每代还者，畏其复去，观此，固非驭众之材，王旦曰：伤于严急，则亦生患，或者自恃清洁故也。上因论将帅材难，今文武中固亦有人，盖不经战阵，无由而知，虽边鄙无事，然兵不可去，战不可忘，古之道也，或有请用儒将者，王旦曰：朝廷文武，中贤才俊彦固亦不乏，望歴试之以观能否，臣读毕口奏，择将之道，难得全才，事姑息者易玩狎，好严急者难亲附，恃廉洁者，多陵忽甘秽浊者尚交结，有一于此，皆足以败事，惟人主明见至隐，必试而后用之，然后可以得人，若冐昧用将，非国家之利，上又曰，边城常整葺积谷，聚人不可弛也，选练将帅，固须用心，马知节曰：将帅之才，非坐而知之，顾临事机变如何耳！如咸平中，将帅方略，无闻措置，未便不能擒翦敌，冦盖未得其人，今朝廷士马雄盛，夐越前古器甲犀利，边城坚固，茍契丹渝盟，边防有警，陛下得人，授之成算，可无噍类，臣今未老，五七年间，尚堪驱策，但得一副部署，及名马五七匹，轻甲一聨足矣，上曰：诚知卿可属此任，但四方无事耳，因命制铜铁鎻子甲赐之，上又曰：知节久在边防，以为御敌之策，何者为善？知节曰：边防之地，横亘虽长，然据要以扼其来路，惟顺安军至西山，不过二百里，若列阵于此，多设应兵，使其久莫得进，众将疲弊，时以竒兵轻骑逼而扰之，如敢来犯，即深入力战，彼必颠覆不暇，今之将帅，喜用骑兵以多为胜，且骑兵之多者，布满川谷，用之有限，茍墙进而前，小有不利，则莫之能止，非所谓节制之师也，臣尝谓善用骑兵者不以多为贵，但能设伏，观敌兵之多少，度地形之险易，敌少则邀而击之，众则聚而攻之，多依城邑，为旋师之所无，不捷矣。臣读毕口奏，中国，夷狄皆有长技人所共知，少有能兼収之者，夷狄之长技，惟弓与马，弃马而行，不能进一歩持一弱矢，必命中一人，人以此畏之，不知一马之地，可以容十卒，十马之地，可以容百卒，弓以近取中弩以逺得力马无常性，人有定向，如此则歩胜于马弩，胜于弓中国之长技胜，于彼长技者多矣，又中国多水乡，江，淮、荆、鄂之间多有湖泊，尤非骑兵之便，我之舟师，非彼所敢望也，今人但见彼以马来，亦欲以多马敌之，非善计也。马知节谓骑兵，布满川谷，用之有限，小有不利，莫之能止，但欲以骑兵设伏邀击，非深于知兵者，不能语此。
经幄管见卷四