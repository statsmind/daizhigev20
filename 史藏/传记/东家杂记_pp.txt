东家杂记 宋 孔传
东家杂记二卷，宋孔传撰。传字世文，至圣四十七代孙，建炎初随孔端友南渡，遂流寓衢州。绍兴中官至右朝议大夫知抚州军州事，兼管内劝农使，封仙源县开国男。是编成于绍兴甲辰。上卷分九类，曰姓谱，曰先圣诞辰讳日，曰母颜氏，曰娶亓官氏，曰追封谥号，曰厯代崇封，曰嗣袭封爵沿改，曰改衍圣公，曰乡官。下卷分十二类，曰先圣庙，曰手植桧，曰杏坛，曰后殿，曰先圣小影，曰庙栢，曰庙中古碑，曰本朝御制碑，曰庙外古迹，曰齐国公墓，曰祖林古迹，曰林中古碑。其时去古未逺，旧迹多存，传又生长仙源，事皆目睹，故所记特为简核。前有孔子生年月日考异一篇，末题淳佑十一年辛亥秋九月戊午朔去疾谨书，末有南渡庙记一篇，题寳佑二年二月甲子汝腾谨记。二人宋宗室子，故皆不署姓。去疾称旧有尹梅津跋，此本无之，而复有淳熙元年叶梦得跋。盖三萹皆重刻所续入也。去疾考中，厯驳诸家之误，而以为春秋用夏正，定孔子生于十月二十一日，卒于四月十八日。其说殊谬，殆由是时理宗崇重道学，胡安国传方盛行，故去疾据以为说欤。钱曾读书敏求记曰：壬戌冬日，叶九来过方草堂，云有宋椠本东家杂记，因假借缮写。此书为先圣四十七代孙孔传所编，首列杏坛图说，记夫子车从出国东门，因观杏坛，厯级而上，顾弟子曰，兹鲁将臧文仲誓将之坛也。覩物思人，命琴而歌。其歌曰：寒暑往来春复秋，夕阳西去水东流，将军战马今何在，野草闲花满地愁。考诸家琴史俱失载，附录于此。详其语意，未知果为夫子之歌否也云云。按此歌伪妄，不辨而明，曽乃语若存疑，盖其平生过尊宋本之失。然曾云三卷，此本实二卷；曾云首列杏坛图说，此本杏坛为下卷第三篇，且有说无图，亦无此歌。不知曾所见者又何本也，其或误记欤。
东家杂记原序
先圣没逮今一千五百余年，传世五十。或问其姓，则内求而不得；或审其家，则舌举而不下。为之后者，得无愧乎。传窃尝推原谱牒，参考载籍，则知郑有孔张，出于子孔；卫有孔达，出于姬姓。盖本非子氏之后而徙居于鲁者，皆非吾族。若乃厯代褒崇之典，累朝班赉之恩宠数，便蕃固可以枚陈而列数，以至验祖壁之遗书，访阙里之陈迹，荒墟废址，沦没于春芜秋草之中者［阙］有之，故老世传之，将使闻见之所未尝者，如接于耳目之近。于是纂其轶事，缀所旧闻，题曰东家杂记。好古君子得以览观焉。时巨宋绍兴甲寅三月辛亥四十七代孙右朝议大夫知抚州军州事兼管内劝农使仙源县开国男食邑三伯户借紫孔传序
孔子生年月日考异
春秋公羊传，：鲁襄公二十有一年冬十有一月庚子，孔子生。
按皇极经世书已酉，岁周灵王二十年，鲁襄公二十有一年也，传之注曰：时岁在已卯，误也。
按春秋书，冬十月庚辰朔，日有食之，则庚子在十月二十一日而十一月无庚子传，亦误也。
春秋谷梁传：鲁襄公二十有一年冬十月庚辰朔，庚子，孔子生。
按传以为十月是也
春秋左氏传，：鲁哀公十六年夏四月已丑，孔丘卒。
按皇极经世书，壬戌岁，鲁孔子卒，周敬王四十一年，鲁哀公十有六年也，传之注曰：孔子鲁襄公二十二年生，今年七十三也；则是以为庚戌岁，周灵王二十有一年，鲁襄公二十有二年，而孔子生也，与公谷二传不合传之注，又曰：四月十八日乙丑，无已丑已丑，五月十二日，日月必有误。
史记世家：鲁襄公二十二年而孔子生孔子，年七十三，以鲁哀公十六年四月已丑卒。
按史记书，孔子生年及书，年七十三，则左氏传之注所据也。其书孔子卒，年及书卒，曰：已丑之误，则史记因左氏所书而未之考也。
史记索隠：索隠曰：春秋公羊传，襄公二十一年十一月庚子，孔子生史记以为二十二年，盖以周正十一月属明年，故误也。若孔子以鲁襄公二十一年生，至哀公十六年为七十三，若襄公二十二年生，则孔子年七十二经传，生年不定，使孔子寿数不明。
按索隠之说，谓公羊以周正十一月属明年为庚戌岁首，故误以为十一月，此为得之，盖十月有庚子，而十一月无庚子，此公羊之误也。当以谷梁传十月庚子，为正葢，庚子，在十月二十一日尔，然据索隠所指鲁哀公十六年，岁在壬戌，上泝襄公二十一年，岁在已酉，则孔子年七十四，今以为七十三，是少一岁索隠又以襄公二十二年庚戌至哀公十六年壬戌为七十二，亦少一岁，此则索隠之误也。
阙里谱系，洪兴祖所著：洪氏之说，非公羊取谷梁讥索隠似是矣。然谓自襄公二十一年十月，至哀公十六年四月，实七十四年，春秋用周正，周之十月乃夏之，八月，周之四月，乃夏之二月，此洪氏之误也。又曰：孔子实七十四岁，太史公读公羊误以十一月为建子之月，于周为明年岁首，故遂以孔子为七十三岁，此亦洪氏之误也。
按春秋鲁史之旧名，孔子因鲁史以修春秋，隠公元年不书曰：冬十有一月而曰春王正月者，使孔子为政于天下，则必行夏之时，故先书春以表四时之首，又书王以见时，王实以建寅为正月，而不以建子为正月也，其书王二月者，建卯之月，王以为二月而不以为四月，其书王三月者，建辰之月，王以为三月而不以为，五月，以见春秋？但行夏时，而非改正朔也。然则孔子生为冬十月，建亥之月，孔子卒为夏四月建巳之月明矣，司马迁博极羣书而去，孔子之时为近，其书孔子之生，卒年月，必不误也。
东家杂记孔子四十七代孙孔传所述：杂记曰：周灵王二十一年已酉岁，即鲁襄公二十二年也。当襄公二十二年冬十月庚子日，先圣生又曰：周敬王四十一年辛酉岁，即鲁哀公十六年也，当哀公十六年夏四月乙丑，日先圣薨，先儒以为已丑者，误也。
按杂记所书生年月日，与谷梁传合，是为冬十月二十一日庚子，无疑所书，薨，年月日，与左氏传，合是为夏四月十八日乙丑无疑，然以生年为已酉岁，则是周灵王二十年，鲁襄公二十一年也，若以为周灵王二十一年，鲁襄公二十二年，则是庚戌岁矣，其书卒年，以为周敬王四十一年，鲁哀公十六年，则是壬戌岁矣，今以为辛酉岁，亦非也。盖生年既移，庚戌岁，为已酉岁，则薨，年遂亦移，壬戌，岁为辛酉岁，以求合于史记世家之七十三岁而不知生于已酉之年而已，得庚戌岁节，此又杂记之误也。按公羊传，以先圣生日为冬十有一月，则是年十一月，无庚子，左氏传以先圣薨，日为已丑，则是年四月无已丑，史记以先圣之年，为七十三，则自已酉岁，至壬戌岁，为七十四，此今昔之所疑也，今考春秋长厯周灵王二十年已酉，岁八月置闰，以厯法积之则大雪，节当在十月十七日，或十八日，是为十一月朔气，又三四日，方为庚子日，是先圣之生，已在建子之，十一月节气矣既入，十一月节气则是襄公二十二年庚戌岁首无疑，公羊传之书，十一月，若误也。而实不误也。史记以为襄公二十二年，而又以孔子为年七十有三，亦未尝误也。谷梁氏于年于月，皆据实书，公羊氏于年据实书，而于月以节书，谓有日可表也，司马氏之笔，则于年即以节书三者，皆非误矣。先圣薨，日则左氏之误无疑，亦以春秋长厯考之，是年夏四月戊申朔，有乙丑无已丑，无可疑者。
右因见江西转运司新刻东家杂记，尹梅津为之跋，谓今四月八日浮屠氏，盛为香花供问之，则曰：佛生日也，吾徒衣逢掖之衣者，深衣大带者，问以孔圣生之日，则愕眙左右顾，莫知所以为对，非阙欤？去疾读之，犹有疑焉，此孔氏家传不应有误者，因为之考订，如上盖，其冬夏之月庚子，乙丑之日不误也。特以一戌为二酉，则岁名之误尔，按杂记，既以左传卒日已丑，为先儒之误，而定以乙丑为是，则鲁哀公十五年辛酉岁四月甲申朔，亦无乙丑，则又以见是壬戌岁无疑矣。薨年壬戌，则生年庚戌，于经于史皆合，而又何疑乎？辄书以寄，临汝书堂，使每岁用十月二十一日及四月十八日行，食必打素，居丧不饮酒，食肉忌日丧之余也，若生日，则念亲之深，故亦不饮酒食肉也，王通氏曰：吾于夫子受罔极之恩，当以父母之礼行之，辛亥，淳佑，十一年秋九月戊午朔，去疾谨书。
东家杂记卷上宋孔传编
姓谱
昔契以佐禹，治水有功，封于商，而赐姓子氏，至周成王时，以商之帝乙，长子微子启国于宋，启卒立其弟，微仲衍微仲衍生宋公稽，宋公稽生丁公，申丁公申生愍公共，及襄公熙，熙生弗父何？弗父何生宋父周，宋父周生世子胜，世子胜生正考父正考父生孔嘉父，孔嘉父者，其字也，而先儒以谓当时所赐号者，误矣。孔嘉父生木金父，木金父生祁父，五世亲尽，列为公族，祁父因以王父字为孔氏，而其子孔防叔避，宋华督之难，奔鲁为大夫，因家于鲁孔，防叔生伯夏，伯夏生叔梁纥，长子曰：孟皮有疾，不任继嗣，次子则先圣是也，自孔子没，子孙世为鲁人同居祖庙，先公文清先生，昔尝推原世谱，以谓本姓出于子姓者，是姬姓者，非如郑有孔，张出于子孔，卫有孔达，孔悝出于姬姓，实在子姓之先，皆非孔子之后。
先圣诞辰讳日
周灵王二十一年已酉岁，即鲁襄公二十二年也。当襄公二十二年冬十月庚子，日先圣生，是夕，有二龙绕室五老，降庭五老者，五星之精也，又颜氏之房闻奏，钧天之乐，空中有声云：天感生圣子，故降以和乐笙镛之音。
周敬王四十一年辛酉岁，即鲁哀公十六年也，当哀公十六年夏四月乙丑，日先圣薨，先儒以为已丑者，误矣。方先圣未生时，有麟吐玉书于阙里，其文曰：水精之子，系衰周而素王，颜氏异之，以绣绂系麟角，信宿而麟去，至哀公十四年，西狩大野，叔孙氏车子鉏商获兽，以为不祥，先圣视之，曰：麟也，胡为来哉？胡为来哉？反袂拭面，泣涕沾襟，叔孙闻之，然后取之，而系角之绂尚存，麟见而天告夫子将亡之证也。夫子晨蚤作，负手曳杖，逍遥于门而歌曰：泰山颓乎？梁木坏乎？哲人萎乎？因以涕下，既歌而入，当户而坐，子贡闻之曰：泰山其颓，则吾将安仰？梁木其坏，则吾将安放？夫子殆将病也。遂趋而入，夫子叹曰：赐，汝何来迟？夫明王之不兴，则天下其孰能宗予？夏人殡于东阶，周人于西阶商人于两楹间，昨暮予梦坐奠于两楹之间，予殆商人也，后七日而终，时年七十三。
母颜氏
叔梁纥虽有九女而无子，其妾生孟皮，一字伯尼，有足疾，于是乃求于颜氏。颜氏有三女，其小曰征在，颜父问三女：陬大夫虽祖父为士，然其先圣王之裔，今其人身长十尺，武力絶伦，吾甚贪之。虽年高性严，不足为疑。三子孰能为之妻？二子莫对，征在进曰：从父所制，将何问焉。父曰：即尔能矣。遂以妻之。
娶亓官氏
孔子十九娶于宋之亓官氏
孔子追封谥号
汉平帝元始元年追谥夫子为褒成宣尼公
魏文帝太和十六年改谥文宣尼父
后周宣帝大象二年，追封邹国公，诏曰：盛德之后，是称不絶功施于民，义昭典祀孔子，德惟藏往，道实生知，以大圣之才，属千古之运，载弘儒业，式叙彛伦，至如幽赞天人之理，裁成礼乐之务，故以作范百王，垂风万叶，朕钦承宝厯服膺敎义，眷言洙泗，怀道滋深，而襃成启，号虽彰故实，旌崇圣绩，犹有阙如，可追封为邹国公。
唐太宗贞观十一年诏尊孔子为宣父
唐高宗干封元年封襌还，涂经曲阜，亲幸祠庙，追赠先圣为太师，制曰：鲁大司寇，资大圣之才，属衰周之末想乗桴而永叹，因获麟而兴感，垂素王之雅，则正史策之繁文，播洪业于当时，昭景化于千祀，朕嗣膺寳厯祇奉睿图，宪章前王，规矩先圣，功成化洽，礼盛乐和，展采东巡，回舆西上，途经此境，抚事兴怀，驻此荒墟，愿为师友，瞻望幽墓，思承格言，虽燕寝荒芜，余址仅在灵庙虚寂，徽烈犹存，孟轲曰：自生民以来，未有如孔子者也，微禹之叹既深，褒成之礼宜峻，可赠太师，庶年，代虽逺式范令图，景命惟新，仪形茂实。
唐则天天授元年十月封隆道公
唐明皇开元二十七年八月二十三日，封文宣王，制曰：弘我王化，在乎儒术，能发挥此道，启迪含灵，则生民以来，未有若孔子者也，故能立天地之大本，成天地之大经，美政化，移风俗，君君臣臣，父父子子，民到于今受其赐，不其伟欤？于戏！楚王莫封，鲁公不用，俾夫大圣，才列陪臣，栖迟旅人，固可知矣。年祀濅逺光灵益彰，虽代有褒称，未为崇峻，不副于实，人其谓何？夫子既称先圣，可追谥为文宣王，本朝眞宗皇帝，大中祥符元年，加夫子号为玄圣文宣王，［春秋孔演图曰：孔子母感黒帝而生庄子亦云：玄圣素王，故有是号，］勅中书门下王者，顺考古道，懋建大猷，崇四术以化民，昭宣敎本总百王，而致治丕变人文，方启迪于素风，思丕扬于鸿烈，先圣文宣王道，膺上圣体自生知，以天纵之多能，实人伦之先觉，立功侔乎？简易景铄，配乎贞明，惟列辟以尊崇，为亿载之师表，肆朕寡昧，钦承命厯曷尝不遵守，彝训保乂中区，属以祇若元符告成，乔岳观风，广鲁之地，饬驾数仞之墙，躬谒遗祠，缅怀遐躅，仰明灵之，如在肃奠献，以惟寅是用，证简册之文，昭聪叡之德，聿举追荣之礼，庶申严奉之心，备物典章，垂之不朽，诞告多士，昭示朕意，宜追谥曰玄圣文宣王，先是，诏有司检讨汉武帝，唐高宗明皇褒宣圣故事，且命辅臣议定，初欲追谥为帝，或言宣父，周之陪臣，周止称王，不当加以帝号故第，增美名续奉勅，改谥至圣文宣王。
厯代崇奉
鲁哀公十七年立庙于旧宅守陵庙百户
汉高祖灭项羽，平天下，十二年十二月，行自淮南还，过鲁，以太牢祀先圣，封九代孙，縢为奉嗣君。
前汉元帝初元中，下诏太师，褒成君霸，以所食邑八百戸祀孔子。
后汉光武建武五年，破董宪，车驾还幸鲁，使大司空祀孔子。
后汉明帝永平十五年，东巡狩，还过鲁，幸阙里，以太牢祀先圣及七十二弟子，作六代乐，亲御讲堂，命皇太子诸王说经，帝时升庙立羣臣，中庭北面皆再拜，帝进爵而后坐大会，孔氏男子二十以上者六十有三人，命儒臣讲书十九代孙兰台令僖，因自陈谢，帝曰：今日之会，宁于卿宗有光乎？僖对曰：臣闻明王圣主，莫不尊师贵道，今陛下亲屈万乗辱临弊里，此乃崇礼先师，增辉圣德，至于光荣，非所敢承，帝大悦曰：非圣者子孙，焉有斯言！遂拜僖郎中，赐褒成侯并赐孔氏男女钱帛，诏僖从还京师，令校雠东观。
后汉章帝元和二年，东巡狩，进幸鲁，祀孔子于阙里，及七十二弟子，赐褒成侯及诸孔男女帛。
后汉孝安延光五年，幸泰山，祀孔子及七十二弟子于阙里，孔氏亲属及妇女悉会，赐襃成侯帛各有差。
后汉灵帝建宁中给守庙百户
晋武帝泰始三年，诏鲁国四时备三牲，以祀孔子，太宁三年，诏给奉圣亭侯孔亭四时祀孔子，祭宜如泰始故事。
魏文帝黄初二年，诏曰：昔仲尼资大圣之才，怀帝王之器，当衰周之末，无受命之运，乃退，考五代之礼，修素王之事，因鲁史而制春秋，就太师而正雅颂，俾千载之后，莫不宗其文以述作，仰其圣以成谋，兹可谓命世之大圣，亿载之师表者也，今旧居之庙，毁而不修，襃成之后絶而莫继阙里，不闻讲诵之声，四时不覩，烝尝之位，岂所谓崇礼报功，盛德百世必祀者哉！其以二十一代议郎，羡为崇圣侯，邑百户，奉先圣祀，令鲁郡修起旧庙，置吏卒，百户以守卫之。
后魏显祖，皇兴二年，以青徐既平，遣中书令兼太常高允以太牢礼孔子，太和十九年四月，行幸鲁城，辛酉，诏拜孔氏四人，颜氏二人为官，又诏选诸孔宗子一人封崇圣侯，邑一百户，以奉孔子之祀，又诏兖州为孔子起园栢，修饰坟垄，更建碑铭，襃扬圣徳。
后魏高祖延兴二年，诏曰：尼父禀达性之姿，体生知之量，穷理尽性，道光四海，顷者淮徐未宾，庙隔非所，致令祀典，寖废礼章殄亡，遂使女巫妖觋淫进非礼，杀生鼓舞，倡优媟狎，岂所以尊明神，钦圣道者，自今以后，有祭孔子庙，制用酒脯而巳，不听妇女合杂，以祈非望之福，犯者以违制论，其公家有事如常礼，牺牲粢盛，务尽丰洁，临事致敬，令肃如也。
宋文帝元嘉十九年，诏曰：胄子始集，学业方兴，自微言泯絶逝将千祀，感事思人，意有慨然，奉圣之后，可速议继袭，于先庙地，仍速为营造，依旧给祠，宜合四时飨祀，阙里往经寇乱，黉校残毁，并下鲁郡修复学舎采召生徒，昔之圣哲，及一介之善，犹或卫其坟垄，禁其刍牧，况尼父德表生民，功被百代，而坟茔荒芜，荆棘弗翦，可蠲墓侧，数戸以掌洒扫，鲁郡上民孔景等五戸居近孔子墓侧，蠲其课役，供给洒扫，并种松栢，六百株。
南齐世祖永明七年，诏曰：宣尼诞敷文德，峻极自天，发挥七代，陶钧万品，英风独举，素王谁匹，功隠于当年，道深于日月，感麟厌世，缅邈千祀，川竭谷虚，阜夷渊塞，非但洙泗湮沦，至乃飨尝乏主，前王钦仰，崇修寝庙，岁月亟流，鞠为茂草，今学校兴立，实禀洪规，抚事怀人，弥増钦属可改筑宗祊，务在爽垲，量给祭秩，礼同诸侯，奉圣之爵，以时绍继。
北齐显祖保定元年，下鲁郡以时修治庙宇，务尽褒崇，洪厥雅道，大训生民，师范百王，轨仪千载，世人斯仰，忠孝攸出，玄功潜被，至德弥阐，虽反被遐旷，而祧荐靡阙，时祭旧品秩比诸侯，顷岁以来，祀典零替，俎豆寂寥，牲奠莫举，岂所以充昭盛烈，永隆风敎者哉？可式循旧典，详复祭秩，使牢饩备礼，钦飨兼申。
梁敬帝太平二年，诏曰：夫子降灵体哲，经仁纬义，允光素王载阐玄功，仰之者弥高，诲之者不倦，立忠立孝，德被蒸民，制礼作乐，道冠羣后，虽泰山颓峻，一篑不遗，而泗水余澜，千载犹在，一自国图屯阻，祀荐不修，奉圣之门，继嗣殱灭，敬神之寝，簠簋寂寥，永言声烈，寔兼钦怆，外可搜举鲁国之族，以为奉圣后，并缮庙堂，供备祀典，四时荐秩，一皆遵旧。
后周宣帝大象二年立后承袭
隋炀帝大业四年，诏曰：先师尼父，圣德在躬，诞发天纵之姿，宪章文武之道，命世膺期，藴兹素王，而颓山之叹，忽踰于千祀，盛德之美，不存于百代，永惟懿范，宜有礼乐，可立孔子后为绍圣侯，有司求其苗裔，録以申上。
唐神尧高祖武德二年立孔子庙于国子监
唐太宗贞观十一年给先圣庙戸二十以奉飨
唐高宗干封元年封禅还京，途经曲阜，亲幸祠庙，追赠先师为太师，其庙宇制度卑陋，宜加修造，仍令三品一人，以太牢致祭，其子孙并免赋税，其年十二月，上遣司稼正卿扶余隆以太牢之具，致祭于先圣，其祭文曰：惟神玉钩陈贶灵，开四肘之源，金鼐流祯，庆传三命之范，神资越诞，授山岳以腾文，天纵攸高，藴河海而标状，折衷六艺，宣创九流，睿乃生知，殊非外奬，于是考三古，襃一言刋典谟，定风什庄敬之容毕备，钟皷之音，载和父子爰亲，君臣以睦，荡乎？焕乎乐正，雅，颂各得其所，可不谓至圣矣！朕以寡德，嗣膺神器，式崇祇配，展义云亭，感周礼之尚存，悲素王之独往，杼轴洙泗，如揖清澜，留连舞雩，似闻金奏昌门曳练，徒有生刍之仪，汉曲移舟非复祥萍之实，慨然不已，爰赠太师，堂宇卑陋，仍令修造褒圣子孙阖门勿事，庶能不遗百世，助损益之，可知永鉴，千年同比肩而为友，聿陈菲奠，用旌不朽。
唐则天神龙元年，以邹鲁百戸为隆道公，采邑以奉岁祀，子孙世袭褒圣侯。
唐中宗神龙元年，以三十四世孙崇基，取邹，鲁之邑百戸収其租税，用为享荐。
唐睿宗太极元年，以兖州隆道，公近祠戸三十供洒扫。
唐明皇开元十三年封禅回，幸孔子宅，遣使以太牢祭其墓，给复近墓五戸令天下州县立庙，赐百户洒扫，充春秋飨奠，因广大本庙，仍每代长子一人承袭，兼赐一子官，开元二十七年，封文宣王，遣三公持节册命令譔仪注，昔缘周公南面，夫子西坐，今位既有殊，坐岂仍旧，补其坠典，永作例程，自今以后，夫子面南而坐，内出王者衮冕以衣之。
唐宪宗元和十三年复置，洒扫五十，戸文宣王家予一子官。
唐武宗会昌五年，有事于南郊，文宣王后予一子出身。
唐宣宗大中元年，有事于南郊，文宣王后予一子官，复封百戸充春秋祀。
唐懿宗咸通四年，加四十代孙，振实封百户，洒扫陵庙五十戸。
唐僖宗干，符二年，有事于南郊，文宣王后予一子官。
唐礼乐志，三曰陈设，注其褒圣侯若在朝，朝于文官三品下。
后周髙祖广顺二年亲征，慕容彦超，至兖州城将破，夜半梦一人，状甚魁异，被王者服谓高祖曰：陛下明日当得城，及觉，天犹未旦，高祖私自喜曰：梦兆如此，可不务乎？因躬督将士戮力攻城，至午，而城果陷，车驾既入，有司请从王方鸣鞘而进，因取别巷转数曲，偶过夫子庙，帝意豁然，谓近侍曰：寡人所梦，殆夫子乎？不然，何取路于此，因驻跸升堂，瞻礼神像，一如梦中所见者，高祖大喜，因叩头再拜，近臣或谓天子不当拜，异世陪臣，高祖曰：夫子圣人也，百王取则，而又以梦告寡人，得非夫子幽赞所及耶？安得不拜！因幸阙里，复再拜，乃留所奠酒器，银炉等于庙，及幸孔林，又拜之，墓前石坛，乃唐封禅之坛也。二百年间絶东封之礼，洙泗之上，无鸾和之音，高祖以武功之余，特枉驾焉，顾谓近臣访孔子之后或对以四十三世孙，前曲阜令，袭封文宣公，仁玉者，乃召见，奏对数刻，面赐章服，及白金杂彩等，仍以庙侧数十家，为洒扫户，及勅兖州修葺祠庙，林禁樵采。
本朝太祖皇帝建隆间，赐御制赞曰：王泽下衰，文武将坠，尼父挺生河海，标异祖述尧，舜有德无位，哲人其萎，凤鸟不至。
建隆三年诏文宣王庙宜准仪制令立戟十六枚
太宗皇帝因四十四代孙宜入觐，顾问孔氏厯世之数，具以实对，上谓左右家世有如此者乎？特迁赞善大夫，袭封文宣公，其诰略云：朕以夫子之圣，其道犹天，睠彼裔孙，宜其嗣袭，况闻尔服勤素业，砥砺官常，乃谕善于东宫，俾增荣于阙里，勉遵家法，以荷国恩。
太平兴国三年，诏免本家税租，先是厯代以圣人之后不预庸调，显德中，遣使均田，遂抑编戸至是特免。
眞宗皇帝，至道三年九月，诏四十五代孙，许州长葛县，今延世上殿，询以家门故事，授曲阜令，袭封文宣公许于厅上，见长吏以公爵也，面赐束帛，中金器物及赐太宗御书，并九经书等，先是，殿中丞方演言：兖州西曲阜县文宣王庙，有书楼而无典籍，请赐九经，及先帝御书，重给祭器，并从之。
景德四年，赐文宣王四十六代孙圣佑同学究出身，又诏兖州旧以七戸守孔子坟，宜增至二十户。
大中祥符元年五月，勅每日破乳香一分焚烧，八月，准勅今年十一月有事于泰山，其文宣王四十六代孙圣佑许于京官，后陪位，十月，准勅告报皇帝，封禅毕，驾至兖州，曲阜县，谒先圣庙，其文宣公伯叔兄弟子侄，并许陪位，勅朕以纪号岱宗，觐风广鲁，载怀先圣，实主斯文，矧尼丘毓粹之区，光灵可揖而曲阜，奉嗣之地，庙貌犹存，将伸款谒之仪，用表钦崇之礼，取十月一日，幸曲阜县，备礼躬谒，［祥符元年十月二十七日下］。
十一月一日幸曲阜县，谒先圣庙内外设黄麾仗，上服靴袍，行酌献之礼，宰臣，亲王而下文武百官各立班于殿庭，孔氏宗属并陪位。初，有司定仪当肃揖，上特再拜，以伸崇奉之意，百官皆拜，帝敛袵北面，式瞻睟容，仍顾庙宇制度，嘉叹久之，立殿之西序，召孔氏子孙抚谕周致，又幸叔梁大夫堂赐四十四代孙延祜，延渥，延鲁，延龄并同学究出身，四十六代孙圣佑，授太常寺奉礼郎，以别居四十四代孙谓赐同三传出身面奉圣旨许造酒，以供祭祀，诏加谥至圣文宣王，祝文特进，名并修饰祠庙，其庙内制度，未完典礼，因兹改正，更给近便，十戸以奉茔庙，仍差官以太牢致祭，宣赐孔氏银二百两，帛三百疋，钱三十万，俵赐诸房，又赐田百顷，又诏庙内常用祭器，或坏可尽易之。
十一月三日，勅至圣文宣王，父叔梁纥，更追封齐国公，母颜氏，追封鲁国太夫人，又勅伯鱼，母追封郓国夫人，又勅赐御制赞，御书并篆额，若夫检玉，岱丘回舆阙里，缅怀于先圣躬谒于严祠，易俗化民，既仰师于彛训，宗儒重道，宜益峻于徽章，增荐崇名，聿陈明祀，思形容于盛德，爰刻镂，于斯文赞曰：立言不朽，垂敎无疆，昭然令德，伟哉素王，人伦之表，帝道之纲，厥功茂实，其用允臧，升中既毕，盛典载扬，洪名有赫，懿范弥彰，大中祥符元年十一月一日奉勅御书院摸勒。
刻石
加谥玄圣文宣王祭文
维大宋，大中祥符元年，岁次戊申，十一月戊午朔，四日辛酉，崇文广武圣明仁孝皇帝，某谨遣推诚保德功臣，光禄大夫，行吏部尚书，上柱国，清河郡开国公，食邑一千戸食实封八百戸张齐贤致祭于玄圣文宣王，朕以有事岱宗，毕告成之盛礼，缅怀阙里，钦设敎之素风，躬谒奠于严祠，特褒崇于懿号，仍令旧相载达，精诚昭荐，告蠲用遵典礼，以兖国公颜子等配尚飨。
追封齐国公勅
勅朕祇陟岱宗，亲延鲁甸，永怀先圣之德，躬造阙里之庭，奠献周旋，钦崇备至，惟降灵之所自，亦锡羡之有初，像设具存，名称斯阙，宜加追命，以焕典章，叔梁纥可追封齐国公，颜氏可追封鲁国太夫人［，大中祥符元年十一月三日，下］。
追封郓国夫人勅
勅朕因巡鲁甸，躬谒孔堂，顾风敎之所宗，举典章而就渥，眷惟令淑，作合圣灵，载稽典册之文，尚阙宗崇之数，属兹咸秩，特示追荣，垂厥方来，式昭遗懿，亓官氏可追封郓国夫人，仍令兖州差官往本庙祭告［，大中祥符元年十月十一日下］。
大中祥符二年，遣入内内侍省殿头，张文质赍勅，赐太宗皇帝御制书一百五十七卷轴，并内降金渡，器物等，并九经三史，及疏释文及昨赴文宣王庙，供养器物，金渡银香合并香药，绯罗销金帕，黄复等其所赐书，仍令本州岛选儒生讲说。
赐书并赐涂金器用等勅
勅国家尊崇，师道启迪化源，眷惟邹，鲁之邦，是曰诗书之国，尼山在望灵宇，增严，朕以登岱告成，回銮款谒，期清风之益，振举缛礼，以有加式，咨诲诱之，方更尽，阐扬之旨，宜以所赐太宗皇帝御制，御书与九经书，并正义释文及器用等并置于庙，中书楼上收掌，委本州岛长吏职官与本县令，佐等同共检校在庙，如有讲说，释奠，并须以时出纳，勿令损污，此勅文，仍仰刋之于石，昭示无穷。
大中祥符二年春，赐先圣冕服等，易以玉珪，先是，以木为之故也。
祥符二年二月，四十五代孙，殿中丞，知曲阜县，［原本避讳，］请先圣庙创立学舎从之，仍许就斋厅讲说。
大中祥符二年五月，追封孔子并弟子兖国公颜子等下诏曰：朕乃者封峦禅社，昭列圣之鸿，勲崇徳报功，广百王之彛制，洎言旋于阙里，遂躬谒于鲁堂，瞻河海之姿，睟容穆若出，洙泗之上，高风凛然，举茂典之有加，期斯文之益振，由是推恩世冑，并锡其宠章，祇事祠庭，广增其奉邑，念性与天道，德冠生民，议兹玄圣之名，冀广严师之礼，兼朕亲制，以表崇儒，至于四科，巨贤并超五等七十达者，俱赠列侯，仍命寀寮分纪遗烈，式尽褒扬之旨，庶资善诱之方，宜令中书枢宻院三司两制丞郎，待制馆阁直馆校理，分撰赞以闻，又诏曲阜县谒文宣王庙日，从官并于庙内立石刻名。
天禧二年五月，勅委本州岛于本城内选差，兵士四十人，员寮一名于本庙，巡宿守把防护官物，一年一替，并委转运司于辖下州军有衣甲，器械，处约度合销分数，支与本庙。
天禧五年，奉圣旨下转运司支破官钱，差拨兵士工匠修葺，本庙及于夫子之后选差，朝官一人，是时传大父中，宪方任，太常博士，被选监修，因乞封禅行阙，余材皆豫樟，楩梓之属，自是殿宇益加宏壮。
仁宗皇帝庆厯四年三月，勅于本县中等人户内差庙，戸五十人充本庙洒埽诸般祇应。
嘉佑六年，御飞白书殿，榜并金字篆牌，差入内内侍省，西头供奉官刘温良高品，杨安道押赐盛以彩楼，差辇官三十人，并亲事官，工匠等共五十一人，置于本庙逐州，令官吏以皷吹僧道奉引，上初冩牌巾栉而书，其尊师重道如此，是时传先公文清先生，宰乡邑，因进诗百韵称谢，转运使秘阁校理张师中亦进宝，奎耀文歌。
御祭文
维嘉佑六年，岁次辛丑，三月甲申朔，十九日壬寅，皇帝某，谨遣通判兖州，田洵敢昭荐于至圣文宣王，惟王渊圣难名，诚明易禀，敷厥雅道，大阐斯文，生民以来，至德莫二，敎行万世，仪比一王，阙里之居祠宇，惟焕遐瞻墙仞，逖仰门扉，旧于飞染之踪，新兹标榜之制，命工庀事推策，涓辰敢议，形容益伸崇奉，仰惟降格，遥冀鉴观，尚飨！
神宗皇帝，元丰元年十月，诏兖州常以省钱，且葺宣圣祠庙，先是，州县惮于申请，庙久不修，且坏榱栋倾落，人不堪忧，至是始获完葺，祠庙一新，以省钱修，遂为定制。
五年十一月，赐度牒三十本，给兖州修孔子庙及于本路差杂役兵士，工匠等运司奏委四十七代孙，沂州新太县令，若升监修。
七年五月，诏：自今春秋释奠，以邹国公，孟子配食文宣王，设位于兖国公之次，荀况，扬雄，韩愈以世次，从祀于二十一贤之间，并封伯爵。
哲宗皇帝元佑元年，因四十六代孙，朝议大夫，试鸿胪卿，宗翰奏请及臣僚上言：儒庙阙典奉圣旨，令礼部，太常寺同共详定，典礼下项。
一合袭封衍圣公者与除一，有料钱寄禄官［，如已系幕职，州县官，即与改合入官，］专以主奉先圣祠事为职，添支供给，随本资序，每三年理一，任用本路及本州岛按察官荐举，依吏部格闗升资任如朝廷，非次擢用，许依旧带公爵，令以次合袭封人权主祠事。
一添赐田一百顷，使其家依乡原例，自召人户耕种，更不得用职田制曝之法。
一依旧法，差洒埽，户五十人，看林戸五人并依役人法，别差剰员毎一番十人充衍圣公，白直。
一赐田所入供给祭祀，外修立则例，均赡族人置籍出纳，委本县官一员，与衍圣公，并本家尊长通签。
一赐监书一本，置敎授官一员于举到学官人内差，或委本路监司保举有行义人充，令敎谕本家子弟，内举人依本州岛学正例优与供给，如邻近乡人，愿从学者听。
一衍圣公，每遇亲祀大礼及冬正朝会，许赴阙陪位。
一改衍圣公为奉圣公，及乞删定家祭冕服等制度颁赐，俾遵奉施行。
绍圣三年，奉圣旨下转运司于系省钱，内支钱三千贯，修完本庙及于本路差杂役兵士，工匠等运司奏委四十七代孙，宣德郎，袭封奉圣公，若蒙监修。
元符元年，奉圣旨下本家，众议选择近里，守分人承袭据四十六代孙宗寿等保明四十七代孙，前湖州归安县主簿，若虚堪充袭封，仍乞后来若虚身殁之后，亦别行选择，不必子继所贵，留意祖庙，敦睦族人，奉圣旨，依奏改合入官，袭封奉圣公，专主奉祠事，先是，以袭封，若蒙监修祖庙，夺爵，故有是命。自选择之法行，族人皆务修齐间有登科，预荐者，乡人以为朝廷激劝之效云。
太上皇帝崇宁元年追封孔氏二代三代
勅孔鲤，孔氏之道，万世所宗，鲤实嗣之亲，闻诗礼，鲁堂从享，厥有旧祠，疏以爵封以示褒显，可特封泗水侯，右追封二代勅。
勅孔伋，圣人之道，孟氏之师，作为中庸，万世宗仰，眷惟鲁郡，实有旧祠，追加爵封，以示褒典，可特封沂水侯，右追封三代勅。
二代三代，初无祠堂，元丰五年，四十七代孙若升监修祖庙，因辍已俸创建，至是追封侯爵。
崇宁三年十一月十四日，奉圣旨至圣文宣王之后，特与亲属，一名判，司；簿，尉令孔若虚具名闻奏，今后事故以最长，人承继右，札付孔奉议崇宁三年十一月十三日。
崇宁三年，据袭封，保明四十六代孙宗哲，系本家最长，奉圣旨特堂，差兴仁府乗氏县主簿，勅进士孔宗哲，朕钦崇先圣广其世恩，爰俾若虚，以名来上，锡汝一，命往其钦承。
崇宁三年十一月十六日，勅司封供到文宣王之后袭封条贯下项。
一文宣王之后世，以长子承袭封衍圣公，未有官者除判，司；簿，尉。
一文宣王之后常听一人注兖州仙源县官
一元佑元年十月五日勅节文，礼部，太常寺奉朝议大夫，试鸿胪卿，孔宗翰奏，今有本家之事，上系朝廷典礼，须至开陈，十二月三日，三省同奉圣旨，依奏内白身合袭封，奉圣公者，除承奉郎，改衍圣公为奉圣公，及删定家祭冕服等制度颁降，俾遵奉施行。
一，崇宁三年十一月四日，奉圣旨文宣王袭封人改封衍圣公，今后袭封，除承奉郎，袭封衍圣公，每遇元会，大礼陪位，班在太常少卿之下。
四十八代孙端友白身除承奉郎袭封衍圣公告
勅至圣文宣王四十八代孙孔端友自书契以还，爵于朝者多矣，未有传世四十有八，而不絶者也。惟尔文宣王之后，序当承袭，宜锡文阶，并示宠渥，往加恪谨，务保厥荣可。
大观元年，奉圣旨下太常寺考正文，宣王庙像，冠服制度，冕十二旒，服九章，五章在衣，［，山，龙，华虫火，虎蜼，］四章在裳，［；藻，粉米黼，黻，］厯朝以先圣与门人通用衮服，至是始服，王者之冕，以周官并王荆公诗书礼义说为正。
大观元年十二月初十日，奉圣旨不许采斫，林木立赏钱十贯，许人告捉。
政和元年，奉圣旨至圣文宣王，改执镇圭，至圣文宣王庙，旧立十六戟，今立二十四戟，又圣旨至圣文宣王庙内曾参等所封侯爵，与宣圣名同，甚失弟子尊师之礼，改封者八人。
政和元年，奉圣旨下转运司于系省钱内应，副修完本庙及于本路诸州军差杂役兵士，工匠和雇百姓，修造运司奏委四十八代承奉郎，袭封衍圣公，端友监修。
政和四年，四十七代孙文林郎舒州司户曹事，若谷乞依辟廱，大成殿，颁降殿额，二月初二日，奉圣旨，依所乞其牌，令后苑造御前生活所制造，蔡京书冩［竟不奉诏，今已窜逐］。
政和四年，承奉郎，袭封衍圣公孔端友乞依诸路颁降，大晟新乐许内外族人及县学生，咸使肄习，以备释奠家祭使，用二十七日，奉圣旨依所乞。
政和五年，朝廷颁降少府监铸到至圣文宣王庙祠朱记一颗，以至圣文宣王庙，朱记为章。
政和六年五月差四十七代孙，宣教郎监和剂，西局门，若谷押赐大乐礼器付本庙。
宣和三年十一月奉圣旨孔端友特转通直郎，除直秘阁，仍许就任闗升以示崇，奬奉勅宣义郎，袭封衍圣公，管勾先圣庙孔端友宣圣古今师也，由百世之后，等百世之王，殆未有能违之者，朕既法其言，尊其道，举以为治，犹以为未也，又録其后以褒大之尔，先圣之系，效官东鲁，积有年矣，通籍金闺，升华芸阁，以示崇奬，汝尚勉哉！可！
宣和四年二月二十一日奉圣旨孔若采，系本家白身最长，人与补迪功郎，令吏部差充，兴仁府济阴县主簿，替韩元颕年满，阙奉勅孔，若采尔先圣之后，恩礼宜优，具载彝章，肆颁命秩，祗膺茂渥，往谨官箴可。
宣和四年三月二日车驾幸太学赐御制至圣文
宣王赞
太学敎养多士，严奉先圣，殿室滋圯，作而新之，命驾奠谒，系之以赞曰：厥初生民，自天有造，百世之师，立人之道，有彝有伦，垂世立敎，爰集大成，千古允蹈，乃严斯所，乃瞻斯宫，瞻彼徳容云孰不宗。
车驾幸学，奠谒毕，特录四十八世孙外舎生端朝赐上舎出身，先是，朝廷下太学供具至圣文宣王后，在学人数，是时独端朝以外舎生在学驾幸学，日上御敦化堂，近侍进呈，端朝姓名金口宣谕，为是圣人子孙，特赐上舎释褐胪传圣语，搢绅惊叹，以为天子尊师，恤后超越古今，先圣子孙，荣遇如此。
高宗皇帝，绍兴二年，勅送到吏部状，承都省批下本部徽州，申据袭庆府，免解进士，孔瓒乞承继判，司；簿，尉事后批送吏部，限两日重别勘当，申尚书省本部行下，太常寺去后，据本寺申会到本家尊长孔传状称瓒，系白身最长之人，在外处别无白身最长，合承继恩泽之人，本寺看详孔，瓒依得宗支及从来体例，合承继恩泽，今取自朝廷指挥，闰四月二十三日，三省同奉圣旨，依太常寺所申孔瓒，依例与补迪功郎，令吏部与差判，司、簿、尉、
绍兴二年六月内，准尚书省札子勘当，昨大观年四十八代孙端友承袭，准告特授承奉郎，袭封衍圣公，权发遣郴州到任，因患身亡，推次四十九代孙，玠合行承袭，蒙下本家尊长四十七代传保明，申尚书省本部寻行下，太常寺去后，据太常寺申看详本家宗支图子，其袭封衍圣公孔端友止有庶子，玠今来合系袭封衍圣公，今来本寺所申，伏乞朝廷详酌施行，闰四月三日，三省同奉圣旨，依太常寺所申孔玠，依例与补承奉郎，袭封衍圣公，奉勅至圣文宣王四十九代孙孔玠夫子之道踰于尧，舜，泽及万世，靡有所穷，钦崇顾报，邦有彛典，肆予命尔，绍于世封，惟钦惟毖，则无坠命，可特授右承奉郎，袭封衍圣公，［五月五日下］。
嗣袭封爵沿改
魏封鲁国文信君
秦封鲁国文通君
汉高祖封奉嗣君
汉平帝元始元年改封褒成侯
后汉明帝永平四年改封褒亭侯
魏黄初元年改封崇圣侯
晋武帝太始三年改封奉圣亭侯
宋文帝元嘉三年改封崇圣侯
后魏文帝延兴三年封崇圣大夫
后魏孝文帝太和九年改封崇圣侯
北齐文帝天保元年改封恭圣侯
后周宣帝大象二年封邹国公
隋大业四年封绍圣侯
唐太宗贞观十一年封褒圣侯
唐玄宗开元二十七年封文宣公
本朝仁宗皇帝改封衍圣公
本朝哲宗皇帝元佑年改封奉圣公
太上皇帝崇宁三年复改封衍圣公
仁庙朝改衍圣公告
孔子之后以爵号褒显，世世不絶者其来逺矣自汉元帝封其爵为褒成君，以奉其子，至平帝时，改为褒成侯，始进谥孔子为褒成，宣尼公褒成其国也，宣尼其谥也，公侯其爵也，后之子孙，虽更改不一，而不失其义，至唐开元中，始追谥孔子为文宣而尊以王爵，封其嗣褒圣侯为嗣，文宣公孔氏子孙去国名而袭谥号，礼之失也，盖由此始，朕稽考前训，博采羣议，皆谓宜去汉之旧，革唐之失，稽古正名，于义为允。朕念先帝崇尚儒术，亲祠阙里而始加至圣之号，务极尊显之意，肆朕纂临，继奉先志，尊崇圣道，不敢失坠，而正其后裔，嗣袭之号，不其重欤？宜改封至圣文宣王四十六代孙宗，愿为衍圣公。
右伯父衍圣公宗愿先以传大父中，宪荫补太庙斋郎，文宣公圣佑，蚤世嗣絶不复续朝廷推次，伯父绍封，时中宪备侍从，进对之际，仁宗皇帝问其名，且曰：可使知经术儒者，传以为荣。
乡官
唐开元五年，始以三十五代璲为兖州长史，自是乡官相继不絶，逮本朝太祖皇帝雍熙年中，自高祖袭封，尚书仁玉尝宰曲阜至，淳化四年，四十五代延世，除曲阜县令，制曰：叔敖阴徳尚继絶于楚邦，臧孙立言，犹有后于鲁国，岂圣人之后，可独逺于陵庙乎？许州长葛县令孔延世锺裔孙之庆，仕文理之朝，能敦素风，甚有政术，宜任桑梓之地，以奉烝尝之仪，可特授曲阜县令，祥符二年，眞宗皇帝东封，礼毕，躬诣儒庙，思于孔氏，择人奉祀，传曾祖侍郎，自牧方任殿中丞，自广倅乗驿赴阙召对，移刻进表，叙述，家世际会之幸，因授五品服，知曲阜令，止以本朝任乡官者，具列于后。
宝元元年四十四代孙自牧，任秘书监主管陵庙，自后本家最长人，任乡官者皆带主管陵庙。
仁玉，周广顺三年，厯圣朝任兖州曲阜县令，袭文宣公。
宜雍熙三年任兖州曲阜县令袭文宣公
延世至道三年任兖州曲阜县令袭文宣公
［原本避讳］祥符二年以殿中丞知曲阜县
自牧祥符六年以屯田员外郎知曲阜县
道辅祥符九年以大理寺丞知曲阜县
又天圣二年以太常博士奉勅监修祖庙
圣佑，天圣二年，以太子赞善大夫，袭文宣公知仙源县。
良辅天圣五年任兖州仙源县主簿
彦辅天圣八年任仙源县主簿
自牧景佑元年，以太常少卿提举仙源县，景灵宫，太极观。
道辅景佑二年，以龙图阁直学士，右谏议大夫，知兖州。
又景佑三年，以龙图阁直学士，给事中起复，知兖州。
自牧寳元元年以秘书监分司南京主管祖庙
宗愿康定元年以国子监丞袭文宣公知仙源县
又庆厯三年以大理寺丞袭文宣公再任，知仙源县。
宗亮庆厯五年以将作监丞知仙源县
彦辅庆厯八年以卫尉寺丞知仙源县
宗翰嘉佑元年以秘书省著作佐郎知仙源县
淘嘉佑四年以屯田员外郎知仙源县
宗寿治平四年任兖州仙源县主簿
宗翰熙宁三年以尚书屯田郎中提点京东刑狱
若蒙熙宁三年任兖州仙源县主簿袭奉圣公
宗翰熙宁十年以尚书都官郎中提点京东刑狱
若升元丰元年任兖州仙源县主簿
又元丰五年奉勅以沂州新太县令监修祖庙
宗翰元佑元年以朝议大夫知兖州
若古元佑四年任仙源县主簿改名传
又元佑八年任仙源县尉
宗寿绍圣元年以右宣徳郎知仙源县
若谷大观二年以文林郎行仙源县丞
传政和五年，以朝奉郎任京东路转运司管勾文字。
宗哲大观二年以从事郎任兖州观察推官
又政和三年以从事郎就差仙源县丞
端节，宣和元年，以宣敎郎特差京东路转运司勾当公事。
埙宣和五年以通直郎任仙源县丞
端问靖康元年以迪功郎改差仙源县丞
东家杂记卷下宋孔传编
先圣庙
庙在曲阜县西一里，西接鲁城二百余步，即先圣旧宅，鲁恭王闻金石丝竹之地也，累朝东封，告成行幸，儒庙皆驻跸于此。
手植桧
先圣手植，桧三株两株，双立御赞殿前，各高六丈余，围一丈四尺，其一在杏坛之东南，高五丈余，围一丈三尺，晋永嘉三年枯死，至隋义宁元年复生，唐干封二年，又枯至本朝，康定年一枝复生。
杏坛
先圣殿前，有坛一所，即先圣敎授堂之遗址也，昔汉锺离意为鲁相，出私钱万三千文，付戸曹孔欣修夫子车，身入庙，拭几席剑履，男子张伯除堂下草，土中得玉璧七枚，伯怀其一，以六枚白意，意令主簿安置几前，孔子敎授堂下床首有悬瓮，意召欣问，答云：夫子瓮也，背有丹书，人莫敢发，意曰：夫子所以遗瓮，欲以垂示后人，因发之，得素书，文曰：后世修吾书，董仲舒，护吾车，拭吾履，发吾笥，会稽锺离意，璧有七，张伯怀其一意，即召问伯，果服焉，后汉显宗东巡，幸孔子宅，亦尝亲御于此，命皇太子诸王说经于堂上，后世因以为殿，本朝干兴间传，大父中宪监修祖庙，因增广殿庭，移大殿于后，讲堂旧基，不欲毁拆，即以瓴甓为坛，环植以杏，鲁人因名曰杏坛。
后殿
郓国夫人，亓官氏殿，昔为先圣，燕居之堂，鲁人相传云，孔子将亡，遗秘书曰：后世一男子自称秦始皇，上我堂踞我床，颠倒我衣裳，至沙丘而亡，始皇至鲁，观孔子宅，至沙丘而崩，又按世家孔子卒，诸儒讲礼，乡饮酒大射于孔子家，其所居堂后代，因立为庙，藏孔子衣冠琴瑟，车书至汉二百余年不絶昔太史公尝适鲁，观孔子庙堂，车服礼乐，诸生习礼，其家以至低回，留之不能去，云汉景帝时，鲁恭王好治宫室，坏孔子旧宅以广其宫，闻金石丝竹之声，乃不敢坏，于其壁中，得古文经传，此其地也。
先圣小影
家谱云：先圣长九尺六寸，腰大十围，凡四十九表，反首洼面，月角日准手握天文，足履度字，或作王字，坐如龙蹲；立如凤跱，望之如仆就之如升耳，垂珠庭，龟脊龙形，虎掌骈胁，参膺河目海口，山脐林背，翼臂斗，唇注头隆鼻阜，脥提眉地足谷窍，雷声泽腹昌，颜均頥辅喉骈齿，眉有一十二采，目有六十四理，其头似尧，其颡似舜，其项类皋陶，其肩类子产，自腰以下，不及禹三寸，胸有文曰制作定世符运，今家庙所藏画像，衣燕居服，颜子从行者，世谓之小影，于圣像为最眞，近世所传乃以先圣执玉麈，据曲几而坐，或侍以十哲而有持椶盖捧玉磬者，或列以七十二子而有操弓矢，披卷轴者，又有乗车十哲从行图，皆后人追冩殆非先圣之眞像，阙里庙学，敎授尹复臻，尝作小影赞云：夫子之像，其初孰传得于其家，几二千年，仰圣人之容色，瞻古人之衣冠，信所谓温而厉，威而不猛，恭而安，若夫其道如神，其徳如天，则自生民以来，未有如夫子，盖无得而名言，世之所传，非小影画像，皆为赝本，唐刘禹锡作许州新庙碑，谓尧头禹身华冠，象佩之容，取之自邹，鲁，即今之所传小影是也。
庙栢
先圣庙庭，旧有栢二十四株，厯汉晋，其大合抱，有二株先倒折，鲁人莫敢犯，宋文帝时，江夏王义恭出镇彭城，悉遣伐之，父老为之叹息，及义恭被害，剖析支体，挑取目睛以宻渍之为鬼目粽，时人以为伐木之报也，迄今庙庭，松桧多而栢少。
庙中古碑
后汉碑三：
元嘉二年，修孔子庙，置百石卒史，掌领礼器碑隶书。
永寿二年，鲁相颜勅，乞复颜氏亓官氏，繇碑有碑，阴并隶。
建宁二年，鲁相孔晨，奏出本家谷祀孔子，有碑阴并隶。
魏碑三：
黄初二年，制命孔子二十一世孙羡为崇圣侯，奉家祀碑，碑乃陈思王曹植词梁鹄书锺繇镌字，故世谓之三絶锺繇镌字，皆妙于篆籕，故繇方得镌。
后魏正光三年，兖州百姓为太守张猛，龙立清德颂碑。
东魏兴和二年，兖州刺史李仲延修孔子庙碑，诸士人为立。
齐碑一：
干明元年夫子碑隶书磨灭字不可读
隋碑二：
大业七年，曲阜县令陈叔毅修夫子庙记隶书仲孝俊文。
九年太学博士河间刘炫撰并书
唐碑十四：
干封元年，赠太师鲁元圣孔宣尼碑，崔行功文孙，师范隶武徳诏干封诏，仪凤二年祭文，并隶于碑阴。
开元七年孔子庙碑李邕文张庭珪隶
开元二十八年，曲阜县令张之，宏为文宣立，自撰郝邕书。
咸通十年，孔子三十九世孙。鲁国公温裕，乞出私俸，修庙记贾防文。
贞元十四年任要谒夫子庙诗
长庆三年崔涛谒先师言
天宝元年兖公颂张之宏譔包文该书
景福二年灭黄巢纪功碑
太和五年李虞题名
太和七年兖州刺史李文悦谒夫子文
长庆元年任畹访古于齐鲁谒先师题名
会昌元年兖州刺史李玭题名
会昌六年兖州刺史高承恭题名
咸通十年兖海节度使曹翔题曲阜宣圣庙记
本朝御制书：
真宗皇帝先圣御赞并从官分撰七十二贤赞
大中祥符二年赐太宗皇帝御书并监书器物勅
庙外古迹
鲁城周回九里三十步，城之西南隅，即孔子之旧宅，昔鲁人泛海而失津，至于澶州，遇仲尼七十子游海上，指以归涂，使告鲁公筑城以备寇，鲁人归，且以告鲁侯，鲁侯以为诞，俄而羣鹊数万，衔土培城，鲁侯始信，乃城曲阜讫，而齐寇果至，此其所以为圣也。
事载十六国春秋，其说神异，虽先圣之所不语，然鲁人尚能言之，所谓疑则传疑者，于是亦缀而不遗。
庙东南二里，鲁城，高门之外，曰：两观周回各四十步，高一丈一尺，东西相去一百步，昔先圣为鲁司寇，摄行相事，于是朝政，七日而诛乱政，大夫少正卯，戮之于两观之下者是也。
庙东三十里有山曰防山，周回八里，孔子三岁而叔梁纥卒，乃葬于防山，孔子母死，殡于五父之衢，郰人挽父之母，告孔子父墓，然后往合葬于防焉。
庙东南四十里有山曰尼丘山，周回一十里即叔梁大夫与颜氏祷于尼丘，而先圣生，生而首上圩顶，如尼丘山顶之圩，本朝封山神为毓圣侯，今山西有先圣庙貌，并毓圣侯庙在焉。
皇佑二年封毓圣侯勅
勅玄圣肇兴，诞自东鲁，虽天之生徳盖云黙定岳之降神，实应精祷，兖州泗水县，尼丘山，崇冈秀阜，云雨所出储，丕佑于裔后，孕全气于孔族挺，毓睿哲为万代师，当崇五等之封，俾均四渎之秩，列于祀典，以永神休，攸司奉书往申昭告，宜特封毓圣侯，仍令本州岛差官往彼祭告，破系省钱，增置祠庙，即不得科率，差扰及仰造本庙碑额，安挂春秋？差官致祭，眞庙东封王，钦若言祭文宣王尼丘山，上有紫云气，长八九丈，诏遣入内殿头，杨怀玉祭谢。
庙东南五十里有山曰颜母山，周回一十里，高三里，乃叔梁大夫与颜母祷于尼丘，尝游此山，而生先圣，后魏地形志亦言鲁县有颜母祠堂，迄今尚在庙东南五里，曰五父衢，昔先圣母殡于五父之衢者，即此地也。
庙东五里，曰先圣学堂泗水纒其北，洙水由其南，皇览云：诸弟子房舎井瓮犹存，周敬王三十六年，孔子自卫反鲁于此，删诗序书，定礼乐，系周易，至周敬王三十八年，鲁人西狩获麟而作春秋，因曾参孝行，以缥笔而作孝经，二经既成，孔子于此堂下斋戒，面北斗而拜，告备于天，紫微，于是降光于此堂，鲁记所载，孔子讲堂者是也，昔汉光武东巡过鲁，坐孔子讲堂，顾指子路室谓左右曰：此吾太仆之室也，今学已废，遗址存焉。
庙西南一百二十步，有圃曰：矍相周回二里，高一丈，昔孔子射于矍相之圃，观者如堵焉，晋太康志亦曰矍相，在鲁城内县西南，近孔子宅是也，今圃中犹存旧井，皆陶瓦为之。
庙东有废井，围五丈二尺，深八十尺，以石为之，昔季桓子穿井，得缶中若羊，问：先圣云得狗，先圣曰：以丘所闻，羊也，木之怪夔罔魉，水之怪龙罔象，土之怪羵羊也。
庙西南二百步，鲁城有门曰归德，世传四方诸侯，慕先圣之德而至，多入此门，故鲁人因以名之。
庙东南二里，鲁城有门曰高门，昔齐人选女乐，衣文衣而舞康乐，文马三十驷，遗鲁君陈于高门外，季桓子微服往观，孔子因其三日，不听政郊，不致膰俎于大夫，遂行适卫。
庙东南二里，鲁城有门曰端门，孔子将殁，谓子贡曰端门，当有血书，子贡往候之，果有血书云趋作法，孔圣殁，周姬亡，彗东出，秦人灭胡亥，术书既散，孔不灭，子贡以告，孔子趋而观之，化为赤乌飞去。
庙南十里，鲁县有二石阙，曰阙里，盖里门也，后汉董宪禆将屯兵于鲁，侵害百姓，明帝乃拜鲍永为鲁郡太守，永到，大破之，惟别帅彭丰等不肯下，顷之，孔子阙里无故荆棘，自除从讲堂，至于里门，永异之，谓府丞及鲁令曰：方今危急，而阙里自开，岂夫子欲令太守行礼，助吾诛无道也，乃会人众，修乡射之礼，请丰等共观视，欲因此擒之，丰等亦欲图永，乃持牛酒劳飨，而潜伏兵器永觉，手格杀丰。
齐国公墓
孔子生二岁而叔梁大夫卒，葬于防孔子之母既丧，殡于五父之衢，将立葬焉，郰人挽父之母，诲孔子父墓，孔子曰：古者不祔葬，为不忍先死者之复日也，诗云：死则同穴自周公以来，祔葬矣故卫人之祔也，离之，有以闻焉，鲁人之祔也，合之，善夫吾从鲁遂合葬于防曰：吾闻之，古墓而不坟，今某也，东西南北之人不可以弗识也，吾见封之若堂者矣，又见若坊者矣，又见覆夏屋者矣，又见若斧形者矣，吾从斧者焉，于是封之崇四尺。
祖林古迹
先圣墓
孔子殁，公西赤为之识，及掌其殡葬焉，唅以疎米三贝袭衣一十有一称，加朝服一，冠章甫之冠，佩象环，径五寸而綦组绶，桐棺四寸，栢棺五寸，葬鲁城北泗水上，藏入地不及泉，而封为偃斧之形，高四尺，树松栢为志焉，既葬，有自燕来观者，舍于子夏氏，子贡谓之曰：吾亦人之葬圣人，非圣人之葬，人子奚观焉昔夫子言曰：吾见封若夏屋者，见若斧者从若斧者焉，马鬛封之谓也，今徒一日三斩板而已封，尚行夫子之志而已，何观乎哉？皇览亦曰：孔子冢，去古城北一里，冢茔百畆，南北广十步，东西三十步，高一丈二尺，如鸟卵马鬛，今周围增广五十余步，高一丈五尺，昔孔子修春秋，制孝经，既成斋戒，面北斗而拜，告备于天，乃有赤虹自上而下，化为黄玉，有刻文，孔子跪而读之，其辞曰：孔提命，作应法，孔子卒，以所受黄玉葬焉，弟子，鲁人往从冡，而家者百有余室，鲁世世相传，以岁时奉祀先圣冢。
二代三代墓
二代伯鱼墓在先圣墓之东十步
三代子思，墓在先圣墓之南十步，商人尚右故也。眞宗皇帝幸孔林，顾问二冢，子孙对以伯鱼子思墓上太息，踌蹰而退。
祠坛
先圣殁，弟子于冢前，以瓴甓为祠坛，方六尺，至后汉永嘉元年，鲁相韩叔节始易之以石，今坛石四面皆厯代题名岁久漫灭，字不可识。
驻跸亭
眞宗皇帝东封，回驾幸阙里，顾问先圣，冢坟何在？子孙引导銮舆，躬至孔林，奠谒毕，坐坟北亭上，宣两地及两制赐茶亭有石碑，字多残缺，上命词臣拂藓，辨认盘桓，久之。
辇路
眞宗驾幸圣林，以林木拥道，降舆乗马至宣圣坟，设奠再拜，今自林前直趋驻跸亭，有辇路，皆甃以方石。
楷木
广志云：夫子没，弟子各持其乡土所宜，木人植一本于墓而去冡，上特多楷木，楷本出南海，今林中楷木最盛，间有因风摧折者，人或得之，以为手板。
虚墓［白兎沟附］
先圣坟，西有虚墓，五间皆石为之，世传先圣殁，戒门弟子为虚墓，后果遭秦皇发，冡有白兎出于墓中，始皇逐之，至曲阜，西北十八里沟而殁，鲁人因名其沟曰白兎沟。
林
先圣葬曲阜城北泗水为之却流，茔中不生荆棘刺人，草木以百数，皆逺方徒弟所植，乡土异种，鲁人世世无能名者，惟楷木为多，其余则皇览所载，枌，柞，雒，离毚檀之木，迄今尚盛，眞庙东封王，钦若言祭文宣王诣坟设奠，得芝五本，诏遣入内殿头，杨怀玉祭谢，复得芝草四本，有唐以来，骚人墨客谒林者，必一一赋诗而退，独一絶云灵光殿，古生秋草，曲阜城荒噪晚鸦，惟有孔林，残照里至今犹属，仲尼家最为絶唱传，仲父贰卿，尝刻于石，且题跋，其后曰：宗翰自为童稚，巳闻人诵此诗，或云一诗僧留题，竟不知谁氏之作。
林中古碑
断碑一：，篆字碑，碑石中断，字画漫灭不可读，在伯鱼墓前。
汉碑九：
永寿三年勅修夫子墓碑
永兴二年，故婺州从事孔［阙，］德碑在孔子祠墓，坛前立。
延平六年，立御史孔翊碑在冢前，孔子十九代孙，州举孝廉，拜御史，迁中牟，乐阳令。
建宁四年，汉尚书侍郎博陵太守，下邳县河东太守孔宏碑。
博士孔君碑讳志
孔乗碑字敬山修严氏春秋
永兴二年孔谦碑都尉君元子
建宁二年，孔子十九世孙震，字上元，碑终博陵太守，下邳相。
延熹七年，孔子九代孙宙，字委将，举孝廉，除郎中，愽昌长，孔子十九世孙扶，字仲渊碑。
宅图
直外门曰：前三门，［仁宗皇帝御书门榜之门，］三门之后曰御书楼，［葢藏赐书之楼，］书楼，后御路，东西之亭，其东曰本朝，修庙碑亭，其西曰唐封，孔子太师碑亭，次殿庭门，殿庭门内，曰御赞殿，［干兴中，兖州奏乞于夫子之后，选朝官一人，专切监修本庙，是时，祖父中，宪被选，奏修是殿，］次后曰杏坛杏坛之后，即先圣正殿，［仁宗皇帝御书飞白殿榜之殿，］直殿后，曰：郓国夫人，殿后殿东庑曰：泗水侯殿西庑曰沂水侯，祖殿廊西门外曰：齐国公殿直殿后曰：鲁国太夫人殿，［鲁国太夫人，旧与齐国同殿，庆歴八年四十五代孙彦辅，宰乡邑奉圣旨，监修祖庙，始乞移于后殿，］自太夫人殿由东廊，以北曰五贤堂，祖殿廊东门外曰斋，厅斋厅之东廊门外曰客位，直斋厅，后曰斋堂，斋堂后曰：宅厅直宅，厅后曰家庙，自客位东一门，直北曰袭封，视事厅直厅，后曰：恩庆堂［，中丞公典乡郡，日侍致政，尚书会孔氏亲族于此堂，徂徕石守道先生有碑记其事，］堂之东北隅，曰双桂堂，［皇佑年，先公仲父同年赐第旧尝于此会学，故以名之。］诸位皆列于祖殿之后，恩庆堂东，西自祖庙，并诸位旧系勅修，近世监修祖庙者，窘于用度，不敢以官钱营饰私居，遂罢修诸位，今族间居处，皆自备修葺，［余诸位，外祖庙殿庭廊屋，共三百一十六间，］。
南渡家庙
家庙，自六飞南渡旨，令暂以衢学，掲虔寳佑二年，江东宪使常卿友山孙，先生念斯文所系，不可缺典，申请于朝，择城东菱塘胜，槩彻浮屠舎而鼎建先圣宫墙，焕然一新，大资庸斋，大先生发椽笔纪颠末，而锓之乐，石记云：夫子与太极合徳故其祀徧于天下，此非其子孙所得而私也，然徧庙郡国缺庙于家，此其子孙之责，亦郡刺史之任，有天下者，尤当惓惓也，盖神莫萃于庙，庙于郡国，所以尊夫子于天下尊之者，以道之所在也，庙于家所以亲夫子于家庭亲之者，以气之所自也，盖夫子鲁人也，殁于阙里，门人以其所居堂而庙焉，藏其衣冠，琴书至，汉高祖光武，明帝皆亲至而祠焉，当是时，郡国犹未有庙，至唐开元始，正夫子南面之位，门人为配，于是郡国徧有庙，然曲阜家庙自若也，国朝眞皇帝銮辂至鲁，谒祠登冢，封夫子之父于齐母颜氏于鲁妻，亓官氏于郓，鲁庙于是益光辉矣，厥后又侯其子鲤孙伋于沂，泗褒崇之典，毕备髙皇帝驻跸呉会，其裔孙五人，传端友端木，瓒管扈六飞，南渡寓三衢，因家焉。朝命权以家庙寓学宫，春秋舎奠袭封奉祠者，率族拜跪，踧踖献不与焉，退修鱼菽之祭，喧嚣湫隘，甚非所以崇素王也，盖百有三十年于兹，料院孙侯子秀至曰：其子孙之责，与郡刺史之任，毅然请于朝，玉音赐俞奉常定制，得地于城之东北陬，浮屠氏废，庐撤而宫之枕，平湖以象洙，泗，面龟峰，以想东山对庙门而中为玄圣殿，西则齐鲁，后则郓国祠，沂，泗二侯于庑之东西，又别为室，以祠袭封之得祠者，后为堂曰思鲁，俾之合族，讲学，且以志不忘，阙里之旧也，堂之东亭，曰咏春，以憩四方之士，仰止高山，低回而不能去者，为屋二百二十有五楹，经始于宝佑，癸丑，仲夏落成，于次年仲春朔董其役者，其裔孙元龙等郡都曹，钱绅汝腾，窃惟夫子之圣，于昭于天，奚假于庙？然洋乎其上，如在左右，非庙莫着，仲丁牲牢虽徧，方国家庭之际，烝祫，无所为圣者，子孙得不怛然乎？前此因循，冀鲁疆之复曲阜之庙可修，岁月滋久，遂成缺典，此亦有天下国家，褒崇玄圣者之责，今天子圣明，慨然从请，即其子孙所属之区，仿曲阜之制，追鲁庙之遗栋宇，巍然丹碧一新，岂独使承祭者，祼献尽礼，视瞻如在，暨今过者如式，宫墙入者，如升丝竹之堂，息者如风乎舞雩，水光涟漪，上接天碧林薄，蔽亏逺映城市鱼鸟飞跃，道体森然，春沂杏坛气象可想，不亦伟乎！汝腾尝谓夫子多贤子孙，百圣所不能及，鲤知诗，礼，伋着中庸，犹曰逮事夫子也，若白若穿若武，若襄若鲋，若僖若融若戣，若道辅大儒则若安国若颕，达何其彬彬然盛也，此固夫子仪刑之不坠，亦道徳之感应然也，今兹庙成，名孙亹亹，其将必有达者出焉舎菜之日侯，讲夫子上律，天时一章，词旨粹明，唘迪来者多矣，方将请于上，锡云章以掲庙颜，与斯道斯庙，相为不朽，亟走介书，请汝腾记本末，汝腾智不足以知圣人，于是祠嘉其有补于世，敎之大不敢不执笔，侯有文学政事，以常丞召见家长，奉岳祠，璋见袭封，通守洙皆得附书，宝佑二年二月甲子日，汝腾谨记。
右东家杂记，孔子四十七代孙朝议公绍兴间所编。其后五十三世孙倅上饶，今年春同释奠于庙学，竣事出示，则旧板多漫漶，乃取而重刻之。庶自孔氏者皆与知焉。昔司马迁列孔子世家，汉平帝追谥曰宣尼公，迁史自有微意不必论，若元始以后所以尊孔子者，非古矣。孔门之训字为最贵，春秋之作字而不名者，仅十有二人。门人于孔子进而称子，不敢氏；退而称仲尼，不言子。孝经与礼运皆曰仲尼，至子思字其祖，孟子字其师之祖，而孟子亚圣，不得以字行，相承至汉初，未有轻以字许人者。新莽不知仲尼之称尊无以尚，妄谥以宣，然尼之字犹未敢去也。及代崇襃典，则以累谥为重王封为贵矣。
靖康之祸，有欲发先圣墓者，其渠帅问孔子何人，或对曰古之大圣人。彼曰：大圣人墓岂可发？故阙里得全。呜呼，此可以观世变，亦见天理在人心，无时而或息也。因倂识之。咸淳元年三月朔朝请郎知信州军州兼管内劝农营田事莭制军马新除秘书丞冯梦得谨跋。