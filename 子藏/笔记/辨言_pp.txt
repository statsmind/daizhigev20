辨言 （宋）员兴宗 撰
钦定四库全书
子部十
辨言一卷
杂家类三
杂说之属
提要
臣等谨案：辨言一卷，宋员兴宗撰，兴宗宋史无传，其名仅见于姓氏，急就篇，所著有九华先生集，世亦不传，惟永乐大典间为采入，并录集末所载，当时祭文六首，以诸文叅，考其出处，兴宗盖蜀人，字显道，始应召官，太学，再迁至著作郎，干道中以有所论劾，奉祠而去，终于润州，而赵汝愚所为文，至以欧阳永叔苏明允为比，倾倒甚至，盖亦独立，自好之士也，此书载永乐大典中，然不题九华集字疑于集外别行书中歴摭经传史子，下及宋代诸儒之说，凡于理未安者，各为之辨，中间惟论公羊传，纪季入齐一条，称纪以千乗畏人为非，乃因绍兴时事而发，未为切当，若其辨尚书六宗旧解之误，礼记文王九龄之诞，以及讥刘氏，汉书刋误为不知，史家行文之法，皆具有特识，其它亦多中理，要至以诗，不待序而明，而断序之作为，非古则沿，郑樵之新说，各存一解可矣，乾隆四十六年九月恭校上。
总纂官 臣纪昀 臣陆锡熊 臣孙士毅
总校官 臣陆费墀
钦定四库全书
辩言
（宋）员兴宗 撰
余观歴世经解传注之言，有出入于道者退，且惧其不纯也，约众万之指示精一之义，随意而订正之余，非以侈吾辩也，求以辩道云耳，训诸理，作辩言。
昭二十五年，公逊于阳州，齐侯唁公于野井，请飨从者，公羊子曰：两君以遇礼相见也，孔子曰：其礼欤？其辞足观矣。
辩曰：使鲁昭而知礼则不出，虽出而戒，则必返于诸侯，犹可言也，子家子数十谏而不听，知礼者如此乎？其礼者非夫子之言也，诬夫子矣。
僖三十一年，四卜郊，不从，乃免牲，犹三望，榖梁子曰：犹者，可以巳之辞也，王子介父曰：犹者愈乎？已之辞也。
辩曰：二子何太凿也？此讥失郊礼云耳，有逐其兄而自是者，曰：吾今犹有母也，此谷梁子可以巳之辞也，他人之食，紾臂而夺之，其弟则徐徐紾之，此王子愈乎？巳之说也。
陨霜不杀草，榖梁子曰：不可杀，而杀举重，可杀而不杀，举轻。
辩曰春秋盖志灾而已草木无所预乎重轻也
庄三年，纪季以酅入于齐公，羊子曰：何贤乎纪季，服罪也何？子曰：明季知权也；四年，纪侯大去其国。
辩曰：国小，不可以敌大，虽然，君子以道用之，则国无小纪侯，兄弟畏齐太甚，何罪之可服也，吾尝观尧无三夫之分，而有九宇，今纪堂堂千乘，顾畏人乎？
庄七年，无麦苖，公羊曰：一灾不书，待无麦，然后书无苖，何休曰：苖者禾也，生曰：苖秀曰：禾（案此条原本讹脱据公羊传注，改正）。
辩曰：何之言非也。盖麦之所以秀者苖也，春秋书无麦之苖耳，非无麦无苖也。
禋于六宗，议（案此条及后析理诸条，皆别立标题，与全体例不符，原本如斯，姑仍其旧，）周礼大宗伯，以禋祀祀昊天上帝，以寔柴祀日月星辰，以槱燎祀司中，司命，儒者以禋祀在柴燎之上，故郑元曰：禋之言烟也，周人尚臭闻故也。
辩曰：禋者精神，洁享之名耳，必以为柴燎之类，则洛诰秬鬯二卣，曰明禋，秬鬯之所资，岂亦用乎？柴燎耶？郑之说，其几乎凿也。
欧阳夏侯云：六宗所祭者六，上不谓天下不谓地旁，不谓四方，在六者之间，助阴阳变化，实一而名六矣。
辩曰：名之为宗，则神必有所司也，不谓天不谓地，不谓四方，则舜之祭，果何司耶？后世刘邵因窃议，助阴阳变化，实一而名六，则六虗冲和之气也天气之始，盖先于天，岂合禋于天之下哉？既谓气之冲虚，冲虚何俟于祭也，欧阳夏侯之说不可用，是文几乎凿也。
孔光，刘歆以易卦乾坤之六子，六宗者，日；月，雷；风，山泽是也。
辩曰：经于下言望于山川，此复谓禋于山泽，山泽之与山川其义，果相远乎？一名而复祭之，舜之祀，不如是其渎也，孔刘之说，亦不可用也。
贾逵曰六宗者六代帝王是也
辩曰：非其鬼而祭之，謟也，舜受终于文祖而已，而祭及六代，何也？是说盖非是。
后魏孝文以天皇大帝五帝为六宗，杜佑曰：按周礼以禋祀，祀昊天上帝，则禋祀在祀天，不属别神，昊天上帝，以示六者，尊宗之义也。
辩曰：经既云类上帝，今又复谓禋昊天上帝，巍然为天上帝，乃有三焉，是何上帝之多耶？此不可以理晓者也，且大帝上帝何从而别？其轻重哉？魏及杜何之说亦远于谊矣。
晋张髦以为三昭三穆为六宗
辩曰：苏氏以受终之初，既有事于文祖，其势必及余庙，岂有独祭文祖，于七政之前，而别祭余庙于类上帝之后者乎？自今观之，则七政之后，祭者，天神无从，而以人鬼溷之也。张之说不可用也。
右六宗之说，独孔安国谓：四时寒暑日月星水旱，即祭法所谓者是也。
帝曰弃黎民阻饥汝后稷播时百榖
辩曰：弃名也，稷农官也，传谓舜之有天下，皋陶为理，后稷为田者是也，然大戴礼称帝喾之妃，首曰：有邰氏之女曰姜嫄，生后稷，次妃生契，次生尧司马迁，班固等皆因之，就如其说，则稷契与尧兄弟也，如稷，契，后世犹尊之，尧在位七十载，反置其兄弟之贤，而不选举，何也？由是推之，则弃契，非高辛氏之子，乃高辛氏之世明矣，左氏谓高辛氏才子世济，其羙是亦论其世者也。
放勲
辩曰：放法也，勲功也，或曰放勲，乃尧名，而尧非名，犹汤名履，而汤非名也，夫据众传而言，汤既以名履矣，又名曰天乙，又名曰汤，一人而名则三，是犹足信也乎？若举汤而类，尧则尧，岂亦二名哉？故苏氏谓允廸非可以为皋陶之名，则放勲决非尧名也，然犹或举孟子放勲曰之词以疑之，是皆弗以类考者，也先民之著书，杂举而称谓之，犹言孔子曰：夫子曰：仲尼曰：孔某曰：亦不一而见也，如以类言之，尧曰放勲，乌得而不可？
启与有扈战于甘之野
辩曰：孔安国曰：启伐有扈之罪，此孔子之所不许也，誓辞虽存于书，然孔子有深意焉，扈可罪，孔子必书征扈未必可罪也。羲和湎滛，孔子言嗣，征之扈，何不言征耶？呜呼！王者有征无战，今列启扈而云战，犹春秋而下相杀，自战为文也，孔子序之深意也。
智伯事赵襄子战晋阳死，智伯臣豫让报之，后觉而让死。
辩曰：太史公书，襄子过梁，马惊视梁下，果让也，请击衣而死，刘向曰：让，盗为刑人入缮宫，襄主乃自置车库中，水浆不入口三日，以礼让，让自杀，（案此条原本讹脱，今据说苑改正），二子所载甚异，如此要之让，不侵然诺者，意向为近也。
刘向曰：宓子治单父不下堂，而单父治，孔子过单父谓之曰：子治单父而众悦语，某所以为之者，曰：不齐父其父，子其子，恤诸孤，哀丧纪，孔子曰：善！小节也。
辩曰：刘向之言，盖过矣，且疑者之过也，子贱之父其父，乃孔子所谓老者安之子，其子乃所谓少者怀之也，老者安少者怀夫子，则亦躬小节者耶？必以为小，则天下之节，有大于此者乎？向言盖过矣。
刘向曰：齐桓公问管仲曰：国何患？曰：患社鼠曰社，束木涂之，鼠因托焉，熏之，烧木灌之，恐败其涂，此鼠所以不可杀者以社故也。犹诸侯左右故也。
辩曰：管仲意深有托也，齐桓为社，易牙，开方两社鼠也，仲不去，此不可去之不能也。
刘向曰晏子所与同衣食者百人天下之士归之
辩曰：齐景公欲用孔子，晏子则止之，晏子曷若以礼百人者，而礼孔子；齐其庻几乎？昔楚叶公好画龙而怯真龙，晏子亦好，似士也哉。
刘向曰：周公居摄，所师见者十人，穷巷白屋所先见者三十九人，官朝万人。
辩曰：周公所以求见者，谓其贤欤？曷不与共天位，而使居穷巷也，谓未必贤欤？巳姑见以礼之，是率，已而伪也，官朝万人皆贤，则贤者何多也？周公进人以礼，用人以义举措，岂乖乱如此哉！此战国策士托周公之为以诳乱，诸侯且使乐下已者也。向不识之过矣。
太史公曰：齐，鲁，会于柯，曹沫以劔刦之曰：城坏至境，君不圗欤？于是还鲁三亡之地，榖梁子亦云也。
辩曰：曹沫之事不足书也。以千乘之相而躬匹夫之行，此宜匹夫称之也，一劔之任，计无复之耳。昔者召公日辟国百里，闻以道用周，未闻其以劔刼也。
扬雄曰孔子高饿显下禄隐
辩曰：雄于义浅矣，鲍焦接舆能徃不能返也，此即雄之所谓饿显者也，然夫子未尝高之，岂所谓鸟兽不可与同羣者哉！
刘向曰：臧文仲有龟一用之，至武仲再用之，孺子三用之，君子以知不能知，明不能见得无数卜乎？
辩曰：智者所以宅事也，断者事，所以立也；卜筮以佐乎？断之具也，周公穆卜又卜洛，箕子建立卜筮人，圣人盖不废也。彼箕子且屡云卜筮，岂箕子其亦未明耶？然则圣人智而不废，卜者乃所以为明智也，向云智不能知，明不能见得无数卜乎？向之言过矣。
书云：流共工于幽州，放驩兠于崇山，窜三苖于三危，殛鲧于羽山，四罪而天下咸服，苏子曰：四族未必皆小人也，太史公谓以变北狄；变东夷变，南蛮变西戎，茍皆小人也，则安能变四夷之俗哉？
辩曰：四罪居尧朝，尧不能去而待舜，何也？将以成乎舜也，由是观之，舜之去凶，其犹尧之去凶也，传者曰四族，未必皆小人也，太史公谓以变四夷，茍皆小人也，则亦安能变四夷之俗哉？是不详经之原而为之传也，孰有经称？静言庸违，反道败德，而非小人者乎？茍四夷之人，非吾民人则可，如其人也，舜举罪人而临之，舜其何忍也？又谓鲧悻直亡身者，屈原称之，则鲧止刚而犯上者尔，夫以汨陈五行而帝震怒之传，称其傲狠，明德不可教训者，岂止刚而犯上哉？凡四罪之刑，放最轻流次之，窜次之，殛最重焉，舜服天下，以此夫岂轻加鲧殛刑乎？凡传之言皆过也。
太史公言汤曰吾甚武故号武王
辩曰：野哉，太史之言也，汤始伐桀，放于南巢，惟有惭德，汤以放逐变尧，舜之揖让，宜其惭德之不暇，其敢自以为武乎？必若太史之言曰：吾甚武者，则汤放桀，非特无惭德，亦无谦德矣，刘敞曰：传谓汤为武王，亦犹书谓文王为寜王耳，是必追书者也，彼汉尉佗自称南，武帝尉佗者叛其主而流于夷者也，其称武帝固然，而谓汤为之乎？
掦雄曰子胥死于吴门卒眼之
辩曰：所谓法言者吐词，宜法者也。今夫槩耳目手足鼻口之词，无所不见于传，皆不若雄之芜且陋也，传有曰耳治也，目治也，手之舞之，足之蹈之也，吾为子口隐也，凡若是云者，其言耳目手足皆度于经，其词婉而章矣，雄于子胥，乃曰：卒眼之卒眼之云者，法言之法，固如是乎？
班固刘向传云：虽有尧，舜之圣，不能化丹朱之子刘氏，刋误曰：（案所引三条，皆刘氏刋误之语，而二条作刘氏传一条作刘氏解，殊为舛误，今改正），既曰尧舜，安可不言商均，其脱二字，明矣，又向之言曰：帝舜戒，伯禹无若丹朱傲，刘氏刋误，曰：此禹戒舜之语，非舜戒禹之辞也。
辩曰：予观刘氏两者之言，固近之矣，犹未也，刘向尝云：虽有尧，舜之圣，不能化朱均之子字之误者一耳，非二也；向言：帝舜戒，伯禹无若丹朱傲，刘氏以为禹戒舜，此则刘氏思之，未审矣，非向本言，不详也，向号博极羣书者，岂有书言：臣戒君向，乃指为君戒臣乎？余明知非向，语本然也，亦传者之脱其一耳，向之词必曰：帝舜戒于伯禹，无若丹朱傲是也。
班固陈平传曰：吾欲以女陈平刘氏，刋误曰：女下少一与字，当云以女孙与陈平可也，（案，今本汉书实作以女孙与陈平，盖后人据刋误増入非旧本，如是故员氏云：然）。
辩曰：刘氏于史，岂其寡识矣乎？何其言之肤末也，孟子曰：尧以二女女焉，女去声，古者以女适人之谓女固之言，张氏以女适乎云耳，非欠一与字也，若更衍之，则史法卑矣，于何有哉！
班固周亚夫传，请得与丞相计之，与丞相计之，刘氏刋误曰：下五字应无之。
辩曰：复词者史之条也，当其词之复，安得而不复欤？刘氏于此料固为浅矣，盖固叙，此最劲而明传称，请得与丞相计之云者，景帝始答太后之词，欲与亚夫谋也，传称与丞相计之云者，景帝既答太后之后，遂与亚夫谋也，其词顾首顾尾，复之诚是矣，亦犹记称延陵季子葬子于羸博之间，且号者三，曰：若魂气则无不之也，无不之也，而遂行字同，而旨微异，若止一言而不复，则义无经纬，词弗顿挫矣，刘氏者，岂其无得于此乎？然则君子不能充类而观史者，皆得史之粗者也，悲夫！
王通曰使杜如晦而得其君于万民其犹天乎
辩曰：孔子言，尧曰：惟天为大，惟尧则之，子贡言，孔子曰：犹天之不可阶而升也，所谓犹天者，惟斯两人，可以当之，如晦何为者？通顾以天拟之通于词，为不度矣，盖如晦后为唐名卿，福畤増加以神其先人之言耳，通不若是其陋也。
毛诗序为毛公之词，郑志诸儒，例皆称之，诗谱曰：诗緫序子夏之所作也。
辩曰：诗众序虽间以明诗，然诗亦有不待序而明者序之作，非古也，今岐阳石鼔之志有诗无序，则序者吾明知其非古也，是其汉讲师之说乎？讲师异道，故其说异论齐也，鲁也，韩也，故皆有诗，皆以闗雎而次为康王之诗，非文王周公也，扬雄氏号通儒者，亦名康王之时，颂声兴闗雎作与今毛氏论著，有大戾者，今不穷其微，而惑诸序，其可尽信矣乎？韩诗之序芣苢，曰伤夫也，汉广曰：悦人也，汝坟曰辞家也，于今三诗之序，其亦有异乎其无有异乎？彼人各异论，则信其师之异道也，先儒晁氏解曰：毛公诗传甚畧以其大者见于序故也。然则众序出于毛公之笔者，是果信然欤？如以为信然，彼范晔谓九江谢曼卿善诗，卫宏受其学而为之序，则序者又非专毛公之笔也，而况緫序子夏氏为不为，又未可知也。郑元，李延寿，魏证皆称子夏氏，而韩愈独曰：子夏不序，诗有三道焉，不智一也，暴中阃之言，春秋不道，二也；诸侯犹世不敢以云，三也；从诸儒之言，则愈可废，从愈言，则诸儒可废，大抵其词婉而章，详而密非贤者不可为也。
或问：伊川程颐前世所谓隐者，或守一节，或敦一行，然不知有知道者否？伊川曰：若知道不肯守一节一行也，如此等人鲜明理，古人高尚，我亦高尚，仿前人所为耳，于道鲜有自得也。是以东汉尚名节，有虽杀身不悔者，只为不知道。
辩曰：程氏之议，隐者抑末矣，隐者非不知道者有分于道也，有分于道，故有以一节称一行名，孔子曰：虞仲，夷逸，隐居放言，身中清，废中权，所谓一节一行也，未闻孔子废之也，惟曰：我则异于是，无可无不可，其意惜诸子，有分于道，而不抵乎全也，云耳，伊川便谓不悔者，只为不知道也，夫义重于生，舍生取义，则道在生重于义，狥义戕生，则道亡权，道之存亡者，义而已矣，若杀身不悔者，便为不知道，则孔子论杀身成仁者，意亦非耶？如之何其一之也，彼东汉郡县，俊顾之徒，固有戕生狥义，以道亡者，是诚不足以死也。若陈蕃，李固皆汉大臣为社稷亡，则亡之，何为而有悔也。是春秋书杀孔父之义也。
记曰：文王谓武王夣，帝与我九龄我百，尔九十，吾与尔三焉。
辩曰：是乃汉儒祖滛巫之说，非文王之说也，常人夺其一，予其一，此有象之物也，龄乃在天文王安能夺诸天取其三，予其子乎？或曰，文王非自征也，征诸夣也，且至人无夣，文王独非至人耶？何不自信？而征诸夣也，夣帝与九龄，其说已可，恠吾与尔，三则诞之甚矣，太史迁载商瞿四十无子，孔子曰：瞿后当有五子，已而果然，汉儒气习大抵如此，夫以孔子予商瞿有子之说，即文王予子加龄之说也。
定元年九月，大雩，榖梁子曰：雩月，雩之正也，其时穷，人力尽，然后雩云云，雩，为旱求者也，求者，请也，古之人重请，何重乎？请人之所以为人者，让也，请道去让也，则是舎其所以为人也，是以重之焉。
辩曰：失火之家，不白大人而救白，则不得救矣！君子以为犹白也，雩为民，而请不请，则无以为民矣。请道去让，君子以为犹让也，榖梁子，乃云是舎其所以为人，不知斯见其所以为人也欤？
苏子由注孟子曰：不仁而得国者有之矣，不仁而得天下者，未之有也。子由曰：孟子之为是说也，则是未见司马懿杨坚也不仁而得天下也，何损于仁？仁而不得天下也，何益于不仁。
辩曰：苏子之为是言也，亦充孟子之意云耳，是能充其类者也，惜也，其言之未悉欤？盖仁人之于天下也，计其道不计其功，今曰仁而不得天下也，何益于不仁，则是犹与不仁，较夫损益者，非仁之至也，然则苏子如之何其无訾也，当曰仁而不得天下也，何愧于不仁，斯可矣。
定八年，盗窃寳玉，大弓，九年夏四月，得寳玉大弓榖，梁子曰：寳玉大弓在家，不书地，自羞也，（地字原本误作不？据榖梁传改）。
辩曰：是书也，传者当曰大弓，鲁寳也，其言得之，何幸之也？其不地，奈何？虽鲁失之，鲁得之，是以不地也，若曰犹不逺乎鲁云耳，幸之也，今榖梁曰在家，不书地，自羞也，且经既志以为盗矣，此自羞之大者也，奚为羞而不地乎？
析理
荀子曰入孝出悌人之小行也
辩曰：充匹夫之所以诚身者，此二物而已，及其至也，超然尧舜矣，故孟子曰：尧，舜之道，孝悌而已矣，尧舜之道，不过此，卿如何其小之也。
扬子曰学行之上言之次教人又其次
辩曰：圣人植诸身而为行志，其行而为言，敷其言而为教，吾见其所谓一，未见其所谓三也；记曰：言顾行，行顾言，亦以其一之也，扬子乃分学与行为二端，是惑于诵数，为学者也。
荀子曰有通士者有公士者有直士者有悫士者
辩曰：天下之端士操行，亦一而已矣，盖悫则直，直则公，公则通，孰有析而为四行也。
荀子曰：神固之谓圣人，圣人者，道之管也，天下之道，举管是矣，小雅所以为小雅者，取是以文之也，大雅之所以为大雅者，取是以光之也，颂之所以为至者，取是以通之也。
辩曰：言贵乎有别也，小雅于道，未始不通，颂之于道，未始不光，大雅之道，未始不文卿，如之何而分之也，然则为卿言，如之何而无失也。曷若明言之乎？曰：雅曰：颂者所以兼明乎道者也，其言也文，其义也光，其用也通，如是则庻乎不悖于圣人矣。
荀子曰：人之性恶明矣，其善者伪也，故拘木必将待櫽括，蒸矫然后直；钝金必待砻厉，然后利人性恶，必待师法然后正。
辩曰：性未能有，夫善恶能之？善恶者也，犹一气未能名，阴阳能之乎？阴阳者也。卿乃曰：善者伪也，非性也，且櫽括不待金，必待木何也？木有櫽括之性也，非伪也，砻厉不待木必待金，何也？金有砻厉之性也，非伪也，人有可正之性，就师则正之矣，岂伪也哉！
荀子曰：子之逊乎父，弟之逊乎兄，此二行者反性，而悖于情也；故顺情性则不辞逊辞逊，则悖情性矣。
辩曰：今人仰首而面天焉，不唾不咦，何也？彼非欲尊之也，不能不尊也，子之于父，弟之于兄，非伪欲尊之也，不能不尊也，而荀卿氏以逊父逊兄为反性者，何也？虽然，世固有弟不弟子不子矣，故荀卿氏是以言也。余曰：恶是何言？君子亦当有堇于此矣。宜曰：子之于父也，弟之于兄也，安于性则辞逊，流于情则悖乱，其亦庻乎其可也。
荀子曰君子一教弟子一学亟成
辩曰：夫子循循善诱，是未可以一教也，日知其所亡，月无忘其所能，是未可以亟成也。
记曰君子大言入则望大利小言入则望小利
辩曰：君子不徒言也，以其言之大小，望其利之大小，信斯言也，则是以委巷而待君子也，盖君子以言大则利国者，必大言，小者则利国者，必小，此即君子之望也。
班固律歴志云：卦由数起，颜云数起于卦，刘氏辩云，志言卦，起于数是也。颜解云：数起于卦，非也。
辩曰：有数即有卦，有卦即有数数，而卦先天数之变是也。卦而数后，天数之变是也。卦由数起，故数为本，数由卦起，故数为用太极，两仪四象，而八卦滋焉，此数而卦者也，乾坤之轨，一千四百四十，当期之策，万有一千五百二十，终终始，始极乎数而不可穷，有积，有互有位，有世故有章，部綂元举管是矣，然则卦由数起，数由卦起，史错而言之，何为而不可。
扬雄曰圣人则异贤人矣贤人则异众人矣
辩曰：人则皆人犹物，则皆物也，物之不齐人亦如之矣。故金之异乎铁也，铁之异乎石也，非特吾知之，行道之人皆知之也，今雄之圣贤众人之辩，何以异于是。
或问：庄子齐彭殇等椿菌，一鹏鷃，此所以为齐物也。
辩曰：何独庄生也凡寓言者，咸祖乎是也，道有可观，今明言其物无物可齐，无用可一，明言其理，无物不齐，无动不一，观物之始，必寓于其积而极于无所积，终亦一矣。有形者无形之积也，品类者，有形之积也作止者，品类之积也，品类者，动化之积也，动化者，昼夜之积也，昼夜者，死生之积也，死生者，今古之积也，今古者天地之积也，不初无以有积，不积无以有极不极，无以有盛衰，其竟有异乎？无异也。人固安之而不自诚，人之责也，然而孟韩之徒絶口不言何也？礼乐政刑，圣人所以齐不齐，今庄生欲以忘言忘黙，忘是非以齐之，圣人之权殆废矣。非所以为教也。
伊川曰：志不可不笃，亦不可助长，志不笃则忘废，助长于文义上也，且有益，若于道理上助长，反不得。
辩曰：君子之飬，志若飬苖，然所以长者飬之力，非助长之力也，若助之长，非诚长矣，正叔乃以文义上助长，即得道理上助长，不得，盖志之至言之中，则文义即道理，道理即文义皆不可毫末，助长也，奚论其得不得哉？
伊川曰：荀卿才高其过多，扬子才短，其过少，韩子称其大醇，非若二子者，可谓大驳矣。
辩曰：二子过多过少者，非才之病也，识之病也，如孟子非不才高常曰：我知言邪？词知其所蔽，滛词知其所陷，学至于是，才高，又何过也？如卿尝说性恶，性命我所有也，卿自不知非识，暗独何欤？扬子动则尊经，伊川既谓之过少，岂可与卿同曰：大驳也，予尝著书别三子曰：荀卿氏辩焉，未法也？扬雄氏法焉，未辩也？言辩而法存焉，言法而辩存焉，孟子也？是故有精理矣。
李子泰伯礼论曰：礼，人道之凖，曰仁，曰义，曰智，曰：信，礼之别名也，是四者皆礼矣，温厚而广爱者，命之曰仁，断决而从宜者，命之曰义疏，逹而能谋者，命之曰智，诚悫而博记者，命之曰信，此礼之四名也。
辩曰：道一也，仁以人之礼以体之，乐以乐之，智以别之，相本而相以为用，未尝同也，而未尝不同也，若举一则执一矣，泰伯是也。彼曰仁，曰义，曰智，曰：信以为礼之别名，吾亦将举而归之，仁曰礼，曰义，曰智，曰：信为仁之别名也，彼曰温厚，广爱吾亦曰，仁之有分之谓礼，仁之适宜之，谓义疏逹知爱之谓智，博记有守之谓信，以为仁之四名，奚为而不可。
辨言一卷