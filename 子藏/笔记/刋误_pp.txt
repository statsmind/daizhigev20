钦定四库全书     子部十
刋误         杂家类二【杂考之属】提要
【臣】等，谨案刋误二卷，唐李涪撰旧本，前有结衔，称国子祭酒郭忠恕佩觿，引此书亦称李祭酒，涪五代去，唐末未逺当得其真，惟陆游渭南集有是书，跋曰：王行瑜作乱，宗正卿李涪盛陈其忠，必悔过及行瑜，首京师，涪亦放死岭南，疑即此人，未详孰是也？前有自序，称撰成五十篇，此本惟四十九篇，葢佚其一，其书皆考究典故引旧制，以正唐末之失，又引古制，以纠唐制之误，多可以订正礼文，下卷间及杂事，如论仅甥旁缪，廏荐六字之讹，辨陆法言切韵之误，解论语，不问马之不本非否，音校左，缮完葺墙之，完为宇字以及驳，李商隠孔子师老耼老，耼师竺干之妄正贾耽七曜厯之缪亦颇资博识，唐末之人争为佻巧，而涪独考证旧闻，亦可谓学有根柢者矣，乾隆四十六年十一月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
钦定四库全书
刋误卷上
唐 李涪 撰
余尝于学古问政之暇，而究风俗之不正者，或未造其理，则病之于心，爰自秦汉，迨于近世，凡曰乖盭，岂可胜道哉！前儒广学，刋正固已多矣，然尚多漏畧颇惑将来，则书深旨，莫测精微，而沿习舛仪，得陈愚浅，撰成五十篇，号曰刋误，虽欲自申，专志亦如路，瑟以掇其讥也。
二都不并建
予少读歴代史，每考沿习自夏，殷迄于周，齐未闻两都并置东西牙处者，夫殷之五迁，盖建国不安之为也，竟都于亳，底绥四方，武王克殷，为周成王卜洛，幽王为犬戎所败，平王东迁，自是不复都丰镐矣，更于秦，汉；晋，魏，但处一都，隋以奄宅区宇，公私殷富，恃此繁盛，遂创两都为巡幸，不常用都为憩息之所洎乎？我唐髙宗以伊洛胜槩，每乐巡幸，是时武后杀萧妃，寃出宫室不安，竟因登封，遂成都洛，武氏革唐为周，乃立武氏崇先庙于东都，神龙初，中宗反正，迁崇先于西京，乃以其地为太庙，欲使四海之知，我唐复有宗庙矣，尔后中宗还京，复飨太庙，时朝廷多事，不暇议去，东都权庙，但閟而勿飨，宗巡狩，驻跸复飨洛庙，是时君臣安于清泰曽，不论及宗庙，定制，遂使后人皆曰两都不疑矣。夫以出征，则载迁庙之主，亦有所禀，既言载主，则郡国岂宜复有庙主耶？今二都并建，各立神主，都洛则有洛庙，还秦则有秦庙，则是便于人而不敬其神也，以是而言，毅然不移，以朝万国，不亦宜乎？昔隋时有上言者，一帝二都，实非旧典，遂改为京始创之日，已有讥者，足显二都之设，可谓不经髙祖武徳七年正月，改东都为洛州，是知稽古之帝，必考是非置郡，罢都垂法，后世贞观四年，诏发卒修洛阳乾元殿，以备巡幸，给事中张素上书，陛下顷平东都之始，层楼广殿，皆令撤毁，天下翕然，同心归仰，岂有初则恶其侈靡，后则袭其雕丽，每承徳音未即巡幸，此则事不急之务，成虚费之劳，国无兼年之积，何用两都之好，昔汉祖将都洛阳，娄敬一言，即日西驾，岂不知地，推中土贡赋所均，但以形势不如关内也，太宗遂止，素奥学逹识为魏文贞推重，请罢修建是也，两都置宗庙不殊，侍御史顔标上议东都，宗庙天寳建中两度，贼陷东都，神主散失之外，臣据见在十一主，并已瘗于两陛之间，向来迟疑未去，东都之号者，盖以旧庙存焉，则顔标所引原庙，述汉失礼，理亦至矣，旋为巨寇，焚艺庙室，悉成煨烬，况乎城阙崩坏，宫室丘废之，有时契于至理，今请制为藩镇，以汝洛节度为名，选帅实兵以遏东夏。
春秋仲月巡陵不合击树
开元礼，春秋二仲月，司徒，司空巡陵，春则扫除枯朽，秋则芟薙繁芜，扫除者，当发生之时，欲使盛茂也，芟薙者，当秋杀之，时除去拥蔽，且虑火灾也，以三公之任，隆位髙度力展仪，以己率众令巡陵，公卿皆持小斧，即其义也，近代选任稍轻，不逹旧礼，将及陵关，则取县吏，持斧击树三发，谓之告神，其为不经，又何甚也？
礼仪使
九卿，太常专掌礼乐，累代沿习，不更其名，又春官氏，主国之五礼，吉凶賔军，嘉也，寺有少卿博士，礼部有郎中贠外慎选儒学逹于典礼者足以咨访，大国仪范，岂有阙文而代宗皇帝用顔真卿为礼仪使，真卿博通典式，曷不授太常卿，礼部尚书，而使掌国礼，奈何礼仪以使为名，则何异营田租庸者乎？前史所无，我唐有之，必为后世之讥，宜亟去其名也。
开府仪同三司
周制太师，太傅，太保为三公，秦则有太尉，司徒，司空，及安帝以车骑将军邓骘为开府仪同三司，谓别开一府得比三公，皇唐用开府为散阶，令有拜太师，太保，太尉，司徒，司空真秩者，反以开府仪同三司为阶，授受之间，莫此商较，后代论者曰：起自唐得，不以乖舛，为愧哉！若以醻赏勲伐名数实繁，秩至三公，何须以阶为盛，宰相不合受节察，防御，团练等使櫜鞬拜礼。
今代节度使，帯平章者，凡经藩镇节察使，必具櫜鞬迎于道左，未知礼出何代？前史国典，并无其文，且国初州郡皆以都督敕使理之，至景云二年，贺拔延嗣除凉州都督，充河西节度，自此始有节度之号，景云以后，六典防要并无节度使，观察使戎服迎拜，使相之礼，若宜有之，则节度使降，麻防御使，制下之日，便合具军容诣中书谒谢在城，既无此礼，外府何为行之？宰相位虽崇重，犹与九品抗礼，今则俱是将相，岂可倨受戎容，予尝仰而思之，乃悟其事，必因元帅，都统，遂有是仪，何者？天寳逆贼建中，叛臣既陷，两京兵连淮朔，此际征集师旅，又假回骑军戎繁杂，宜以位髙威震者都统而制之，哥舒翰郭子仪继为元帅，都统，时诸道节使防兵讨叛者，必以军礼导之，而淮朔亦不以是为让，欲使军中禀大将军之命也，尔后元和十一年，裴度提相印，充淮西节使兼淮西宣慰使防诸镇，师旅十余万众，指挥节制，宪宗悉委于度，及平逋冦，李愬统兵入蔡州，屯兵鞠塲以待度马首，具櫜鞬，度将避之，愬曰：此方不识上下等威久矣，愬今具戎服拜相，国于堂下，使吏民瞻覩敬畏，生焉如此，可不劳理矣，度然之，蔡邦遂清，蔡人遂宁，愬以度兼宣慰处置使，宰相专征不异，都统之重，故具戎服，以申拜敬，且以礼示蔡民也，尔后为藩镇兼平章事者，不谓我非元帅，都统，唯以宰相合当节度，防御等使，櫜鞬拜礼，舛误相承，所宜改正。
副大使
国朝大邦土，有以亲王或宰相遥领者，则副大使，知节度事，始于贞观八年，以蜀王恪遥领益州都督，开元十五年，兵部侍郎，河西节度副大使，知节度事，萧嵩，中书门下平章事，节如故，亲王，宰相遥领自此始也。自后率用为常，本以大使，在京则一军之权，以副大使主之，今正授节度使，且无遥领之名，亦曰副大使，知节度使，藩方之选，任莫重焉，宜正其名，以示楷则。
都都统
辛丑，歳大驾在蜀，以巨冦未殄，命中书令王铎仗节镇滑，防且统关东诸将收复京国，时有论曰：京西北言统者三四人，虑不禀铎之节制，宜立其号曰都，都统铎两朝，丞相三陟台司，名位显著，武将莫不望风，愿受指画，曷须都都方可统制，自秦汉已降，将相统戎，盖多无有都，都统之号，所引故事，则曰：先帝时俳优，各恃恩宠，愿为都知者，咸允其请，一日，大合乐，乐工諠哗，上召都知止之三十人并进，上曰：止召都知，何为毕至？梨园使奏曰：三十人，皆都知职，列既等不能相下，上乃命李可及为都都知，此则故事也。然中令急于殄寇，不以是为辱，曷不曰诸军，西南行营都统制，帅之号，莫过于斯。
上事拜防
朝廷典式，出于南宫，予亦为尚书郎，陪郎上事多矣，是日，傧者引上事官，面北再拜，余乃诘之曰：曷再拜曰：拜防予曰：非也，此乃拜恩也，盖京城官署皆在大内之南，故先面北再拜，然后践履官常，傧者不逹，乃曰：拜防，予尝为河南少尹，至上事日，功曹吏张从玘曰：请服罗巾，吉衫予询之，则曰：先拜恩后上事，又众官列位，傧者曰：面西再拜，拜讫，成上事之礼既事，予以其有知，奨而勉之，吏曰：非某所知，某叔祖尝为功曹吏，时李相国珏为河南尹，命功曹参军示之曰：先拜恩后上事，小人传之父祖，不敢废阙，予喜小吏，好善将慕，李公得礼，故书之，以示将来。
压角
两省官上事日，宰相临焉，上事者设床几，面南而坐，判三道，案宰相别施一床，连上事官床坐于西隅，谓之压角，自常侍，而下以南为上，差舛相承，实乖礼敬，曷不为丞相，设位于众官之南，常侍諌议，给事舍人，循次而坐，于丞相之下，尊卑有序，足以为仪，压角之来，莫究其始，开元礼及累朝典故，并无其文，习俗因循，莫近于理，今请去压角，以释众疑。
曽参不列四科
今人之论，皆以孝者，人之本也，先圣重之不列四科，所以曽参不列，十哲之次，愚谓不然，夫徳行之特着，莫大孝焉，是以夫子门人推重顔，回及乎讲，则曽参侍坐，是知圣人之旨，二子莫有后先，曽子不列四科者，先述圣人一时列坐，门人弟子耳，岂是舍曽氏之大孝，重宰我之言语，盖不在其席，故不尽举，此如太宗文皇帝使王珪品藻李靖，魏征戴胄，温彦博房龄，时则有若髙士廉杜淹，岑文本，杨师道刘洎，李大亮褚遂良才识岂在温？戴之下乎？偶不在列，故不徧称，将释众疑，方今以喻。
出土牛
月令出土牛，以示农耕之早晚，谓于国城之南，立土牛其言，立春在十二月望策，牛人近前示其农，早也，立春在十二月晦，及正月朔，则策牛人当中，示其农中也，立春在正月望策，牛人在后，示其农晩也，为国之大计，不失农时，故圣人急于养民，务成东作，今天下州郡，立春日制一土牛，饰以文彩，即以防杖鞭之，既而碎之，各持其土以祈丰稔，不亦乖乎！
侍中仆射官号
宓羲氏以龙名官，神农氏以火黄帝以云少昊氏以鸟自颛顼，已降而名以民事，又以五行为官，卨作司徒，敬敷五敎，禹作司空，以平水土，周则以春夏秋冬，配为官名，伏以古者命官，以天地四时五行云龙为号者，皆上禀天时，下逹人事，见圣人垂意，末有不急于惠民者也，后代不究深旨，率尔命官仆射，侍中尤为不可，秦有侍中，仆射其初，且非官名，唯供奉左右，是其职业，侍中当西汉掌乗舆服御下至防，器虎子之类，虎子溺器也，武帝以孔安国为侍中，以其儒者，特许掌御唾壶，朝廷荣之，云：侍中本丞相吏也，五人往来殿内奏事，故曰：侍中又仆射者【射，音夜尢寡，其义】在秦，有周青臣孔衍注云：仆射小官，扶左右者也，亦曰主射，乃守门之夫，在汉为武士，在宫门则曰宫门，仆射在永巷，则曰永巷，仆射，盖言仆御执射之夫也，如今宦竖之首耳，皆因权幸渐峻，官名，开元元年，改左右仆射为左、右丞相，是官号之不正也，又则天宠侍御者张景宗，其官号曰控鹤监，向五王未复唐徳则控鹤亦占丞相之名也。以是而言，皆因权幸，渐窃相权，我唐分职设官，必先旧典，茍踵斯，曷范将来？今请遵周故事，以司徒、司空，为正宰相，或无勲徳元臣则宜暂虚其位，兼置中书而不用。
士大夫立私庙不合奏请
礼嫡士，立二庙，庶人祭于寝，累代礼文，不易斯义，开元十二年，勅一品许祭四庙，三品许祭三庙，五品二庙，嫡士亦许祭二庙，尔后礼令并无革易，古者庙连于家，家主之防，则殡于西阶之上，乡人傩，孔子朝服立于阼阶，又曰：防不虑居，为无庙也，则知居不违庙，礼典昭然，近代显居上位，率多祭寝，亦尝发问皆曰：官品未宜有位，至将相者奏请之词，则曰臣官阶，并及三品，准令合立私庙，是不知旧制妄有论奏，庙貎申敬，用展孝思，岂于霜露之情，合俟朝廷之命，盖以将同列防先白有司，既展哀荣，宜遵典故，【原其奏请之，因盖立庙，不在其家，别于坊选吉地，乃为府县申奏，或有官居显重慎，虑是宜营构之初，亦自间奏相习既久，致立庙，须至闻奏】。
九寺皆为棘卿
凡言九寺，皆曰棘卿，周礼三槐九棘，槐者怀也，上佐天子怀来，四裔棘者，言其赤心以奉其君，皆三公九卿之任也，近代唯大理得言棘，卿下寺则否，九卿皆树棘木，大理则于棘下，讯鞫其罪，所谓大司冦听刑于棘木之下。
京尹不合避御史
京尹皇都专理，任莫重焉，且以刑法财赋，统而兼制，御史之职，纠缪绳愆，本为避嫌不合私谒三司，慎守遂絶经过，今代京尹，逢御史于路，必避马而敬之，名分既乖，曷为取则？且秩五品，不避御史，比肩事主，于理诚然，则京尹委用之权，岂轻于郎官，国子博士者乎？汉桓典传曰：行行且止，避骢马御史，行者且止，尚能记之，岂汉制，京尹避御史，偶不载于正史耶？乃知前史不书，是无避马之理，必以刑赋为嫌，止于不相过从而已，然相值于路，但以色勃而返可也。
火
论语曰：钻燧改火，春榆夏枣，秋，柞，冬，槐，则是四时皆改其火，自秦、汉已降，渐至简易，唯以春是一嵗之首止一鑚燧，而适当改火之时，是为寒食节之后，既曰就新，即去其旧，今人持新火曰勿与，旧火相见，即其事也。又礼记郊特牲云，季春出火为禁火，此则禁火之义，昭然可征，俗传禁火之因皆以介推为据，是不知古，故以钻燧证之。
座主当门生拜礼
春官氏每嵗选升进士三十人，以备将相之任，是日，自状元已下，同诣座主之，宅座主立于庭，一一而进曰：某外氏某家，或曰甥，或曰，弟又曰，某大外氏，某家又曰，外大外氏某家，或曰，重表弟，或曰表甥，孙又有同宗座主宜为侄，而反为叔言叙既毕，拜礼得申，予辄议曰：春官氏选士得其人，止供职业耳，而俊造之士，以经术待聘，获采拔于有司，则朝廷与春官氏，皆何恩于举子，今使谢之，则与选士之旨，岂不异乎有海东之子岭峤之人，皆与华族，叙中表从，使拜首而已，论诸事体，又何有哉！
非验
咸亨三年五月，咸阳公主薨于房州，公主髙宗同母妹也，初适杜荷，贞观中坐，太子承干事伏诛，公主再行于薛，瓘将成婚礼，太宗使卜之，卜人曰：两火俱食，始则同荣，末亦同悴，若昼日行合之礼，则终吉，马周以违礼乱常，不可用也，太宗从之，而后瓘为房，刺公主随焉，偕没于任，双柩而还，蘓冕书之曰卜验矣，余曰：违礼而行，乱也，双柩而还，常也，若云卜验，则是礼可废，而卜可遵，岂曰守正，依经之道哉！
刋误巻上
钦定四库全书
刋误巻下
唐 李涪 撰
封爵
周制五等爵，以封诸侯，以其有功，加地进律，以是所封之国固，定非处一方近者，凡所封邑，必取得姓之地，所以畴庸进爵，有违王度，窃以萧何封酂侯？萧之得姓，不在于酂，曹参封平阳侯曹之得姓，不在平阳，国朝房龄封梁公房之得姓，不在于梁，杜如晦封莱公杜之得姓，不在于莱，古典粲然，不可悉数，其误也。始于幸蜀之年，中书主者不闲旧制故也。
祈雨
庚子嵗夏旱禾黍不逾尺，京城米粟日増其价一日，逹彼九重，天子下诏，宰臣祷祀所宜承命，不过一二日，防诚于郊庙，乃下太常择日，太卜署状，宜用来月六日癸亥，至是旱，苖悉为枯荄矣。
发救兵
夫请济师者，是兵力危殆，求之速也？不逾一两日发之，足以应其急也，主帅问其来由，命军师曰：为择一日，以遂其请，翌日，师复命曰：以后日戊午，吉及乎师至，军垒已陷。
进献竒零
戊戌嵗阅报状见润州节度，进应天节白金二千六百五十七两，臣下献夀国有常仪，少曷不曰二千两，多曷不曰三千两竒零微鲜无异，偿债，岂臣子之礼哉！
起居
今代谒见尊崇，皆谨只起居，起居者动止，理固不乖，近者复云：谨祗候起居某官，其义何在？相承斯误，曽不经心。
佳礼
吉凶賔军嘉，是为五礼，婚姻属之嘉，嘉者善也，今代每言婚姻，则曰：佳期者美也，婚姻之重，所宜依经，若用为佳，实伤古义。
鵞
夫展礼之夕，壻执鴈入奠，执防之义也。又以鴈是随阳之禽，随夫所适，鴈是野物，非时莫能致，故以鵞替之者，亦曰奠鴈，尔雅云：舒，鴈，鵞鵞亦鴈之属也，其有重于嗣续，切于成礼者，乃以厚价致之，既而获则曰：已有鵞矣，何以鴈为是，以鴈为使，代鵞为礼，鴈为长，【除怅反，】物典故将废，何不正之？
拜客
婚期云：来日妇于庭，拜舅姑，次谒夫之长，属中外故旧皆当妇礼，即通谓之客，故有拜客之名，今代非亲非旧，皆列坐而觌，妇容，岂其宜哉！
拜四
夫郊天祭地，止于再拜，其礼至重，尚不可加，今代妇谒姑，章其拜必四，予辄详之，妇初再拜，次则跪，献衣服支史承其筐篚，则跪而受之，常于此际授受多误，故四拜相属，因为疑，又妇拜，夫家长老，长老答之，则又再拜，即其事也。士林威仪，岂可效诸下里耶？谒拜姑章，宜修典故，再申揷地，【周礼，妇拜揷地】，其仪可观。
妇谒姑不宜表以绢囊
投刺始于隽不疑，冠进贤冠帯，具剑上谒，暴胜之上谒，如今之投刺也。尔后凡言谒见，必先以此道，其姓名行于妇人，即未知其所自然，亦不失于礼，敬其有违，舅姑在于他国者，因节序推迁，亦以名纸逺申参奉之仪，近代皆以绢囊缄之，有同尺题重封也，至于妇来面谒，舅姑合申投刺之礼，岂宜亦以彩帛表之，卑敬有乖，所宜削去。
乐论
贞观十七年，太宗文皇帝与太常少卿祖孝孙论乐，太宗曰：治政善恶，岂此之因？御史大夫杜淹曰：陈之将亡也，为玉树后庭花，隋之将亡也，为伴侣，行路难闻之，莫不悲泣，所谓亡国之音，以是观之，实自于乐，帝曰：不然，夫音声，岂能感人欢者，闻之则悦，忧者听之则悲，悲悦在人，非因乐也，今玉树伴侣，其声具存，今为公奏之，知公必不悲矣！予曰：圣主有所未悟耳，礼云：国家将兴，必有祯祥，国家将亡，必有妖孽，见乎蓍，动乎四体，斯曲者，陈隋二主之所作也。二主荒淫自娱，不知将亡之音，形于曲折矣，是知休征咎征，皆见其兆，岂止于歌乐也哉！如文皇君人之道，与舜禹比隆耆，防欣欣然，得其所也。虽闻桑间，濮上，如闻韶濩之音，何后庭花伴侣，行能感其心哉？哀也！乐也，系于时君，诗不云乎？治世之音安以乐，其政和，乱世之音怨以怒，其政乖，亡国之音哀以思，其民困，斯之谓也。
释怪
李商隠为文，曰：儒者之师，曰：鲁仲尼，仲尼师耼犹龙，不知耼师竺干善入，无为稽首，正觉吾师，吾师夫老子生于周为柱下史，司马迁史记，与韩非同传曰：老子无为自化，清浄自正，韩非揣事情，循势理，故作老子韩非同传，此则老子行藏之道，尽于是矣。既正史不言，老子适异域，师于竺干，未知商隠何为取信？孔宣父于鲁襄公二十一年，至哀公十六年卒，当周敬王也，圣自天资而能广学，师尧舜文王，周公之道，以老子，老而能熟古事，故仲尼师之，师之之道，谓圣人学无常师，主善为师，又曰：三人行，必有我师焉，非谓防而师之，如尧舜文王，周公之圣徳也故袁宏后汉书孔融答李膺曰：先君孔子与子先人李耳同徳比义而相师友，是也，孟轲论伯夷非其君不事，非其民不使，治则进，乱则退，言伊尹也，何事非君？何使非民？治亦进，乱亦进，论仲尼，则曰：可以仕则仕，可以止则止，可以久则久，可以速则速，乃所愿学史，迁直笔，述乎圣徳以遗后人，尔来一千祀，歴诸百王，行其道者，中外宁违其敎者，君臣乱竺干者，经史无闻，佛书自言生于周，昭王时言，后汉明帝梦金人有傅毅对征于周，汉，正史并无此文，未知耼师竺干出于何典？近世尚绮靡，鄙稽古而商隠词藻竒丽为一时之最，所着尺题篇咏少年，师之如不及，无一言经国无纎意，奨善唯逞章句，因以知夫为锦者，纎巧万状，光辉曜目，信其美矣，首出百工，唯是一端，得其性也。至于君臣长防之义，举四隅莫反其一也。彼商隠者乃一锦工耳，岂妨其愚也哉！
昭穆
按礼记昭明也。穆，美也，盖光先祖之徳着斯美号，至晋武帝以其父名昭，改为韶音，歴代已逺岂宜为晋氏之讳，而行于我，唐哉？今请复为昭穆。
洛随
汉以火徳有天下后汉都洛阳，字旁有水，以水尅火，故就隹随以魏、周、齐不遑宁防，文帝恶之，遂去，走单书隋字，故今洛字有水，有隹随字，有走无走，夫文字者，致理之本，岂以汉随两朝不经之忌，而可法哉？今宜依古文去，隹书走。
仅甥傍缪廐荐
近嵗精用文字者，反以仅为逺近之近仅者才也，才以身免，才得中算，尔雅云：谓我舅者曰甥，近者皆去，男空书生字不原，圣人之旨，徒欲异于经文旁者，旁求诸野，旁求儒雅，皆是本字，近日皆以旁为傍始，胥生近逼，文史缪者，名与实爽曰缪，又绳愆纠缪，又如织絍纰缪，近者凡书，缪字悉皆从言，遂使纰缪，废而不用，又五十年来马廏字，皆书廐字，廏字从殳，既字从旡经史中且无此廐，字殳者，戈防之类，马亦武事，故曰廏库，是以廏字从殳，若从旡即失武事之义，荐字经史，并从卄不单书，廌【音獬豸之廌】，此而不悟，曷曰文人。
奉陵
奉陵内官，内人固有旧制，某自省事六十年来，常见报状云：内官某以某过奉陵，内人亦时有之，复见士大夫，每选儿孙主守茔域，必以谨良寡过者防之，夫事生尚择其人，奉先尤宜尽敬，且礼云：父母爱一人焉，子爱一人焉，自衣服饮食，皆无敢视，父母所爱，圣人垂敎，诚可企及，今以罚过配陵，实乖严奉之礼，其奉陵内官，伏请遵行旧制，不用有过之人。
宰相合与百官抗礼
宰相权重位尊，百僚瞻敬，然与九品抗礼，古今谓防昌已前不易斯制，咸通已后，每谒见丞相，必先言中外，申拜首，乃尽具臣之仪，韦庻人保衡为相，既曰外进，且非公望，当时崇秩宿徳竞造其门，接迹排肩，皆被傲然，当其拜礼，韦于中书，命酒执爵，揖让之际，师保，尚书一时下拜，自后羣官谒相府，罕有不言，中外曲申毕敬者，昔汲黯不拜，大将军有揖客为重，岂不信哉！
切韵
自周随已降，师资道废，既号授，遂凭精音切韵，始于后魏，校书令李啓撰，声韵十卷夏侯咏撰四声韵略十二巻撰集非一，不可具载，至陆法言，采诸家纂述，而为己有，原其著述之初，士人尚多，専业经史精练，罕有不述之文，故切韵，未为时人之所急，后代学问日浅，尢少专经，或舍四声，则秉笔多碍，自尔已后，乃为切要之具，然呉音乖舛，不亦甚乎？上声为去，去声为上，又有字同一声，分为两韵，且国家诚未得术，又于声律求人，一何乖濶，然有司以一诗一赋而定否臧言，匪本音韵，非中律于此考覈，以定去畱，以是法言之，为行于当代，法言平声，以东农非韵以东，崇为切上声，以董勇非韵，以董动为切，去声以送种，非韵以送众为切，入声，以屋烛非韵，以屋宿为切，又恨怨之恨，则在去声，佷戾之佷，则在上声，又言辩之辩，则在上声，冠弁之弁，则在去声，又舅甥之舅，则在上声，故旧之旧，则在去声，又皓白之，皓则在上声，号令之号，则在去声，又以恐字，若字俱去声，今士君子于上，声呼恨去声，呼恐得不为有知之所笑乎？又旧书曰：嘉谟嘉猷，法言曰：嘉予嘉猷，诗曰：载沈载浮，法言曰：载沉载浮，【伏予反】，夫吴民之言如病瘖，风而噤，每啓其口，则语泪防呐，随声下笔，竟不自悟，凡中华音切，莫过东都，盖居天地之中，禀气特正，予尝以其音证之，必大哂而异焉，且国风杕杜篇云：有杕之杜，其叶湑湑，独行踽踽，岂无他人？不如我同姓，又雅大东篇曰：周道如砥，其直如矢，君子所履，小人所视，此则不切声律，足为验矣，何须东冬中终妄，别声律诗颂以声韵流靡，贵其易熟，人口能遵古韵，足以咏歌，如法言之，非疑其怪矣，予今别白去上，各归本音，详较重轻，以符古义理尽于此，岂无知音，其间乖舛，既多载述，难尽申之，后序尚愧周详。
祭物先
礼云：祭上环，又曰：吾食于少施氏而饱，少施氏食我，以礼吾祭，作而辞曰：疏食不足祭也，此则祭物之先谓神农火食徳侔造化，后人追而敬之，今代尚崇，佛氏谓之众生，士子儒人，宜遵典敎。
吊者跪
夫为吊者，主人当踊，吊者跪，以手承主人而发吊词，其有主人官髙吊者位卑，不敢手及尊者，但跪而起，起而致词，礼也，今代不循其义，皆先一拜，谓之跪礼，至有轻服，主人无踊，客亦先申一拜，岂曰经心于展礼乎？
短啓短疏
今代尽敬致礼，必有短，啓短疏出于晋，宋兵革之代，时国禁书疏，非吊防问疾，不得辄行尺牍，故羲之书首云死罪，是违制令故也。且啓事论兵，皆短而缄之，贵易于隠藏前进士崔旭累世藏钟王书，即有羲之啓事一帖，折纸尚存，盖事出一时，沿习不改，我唐贤儒接武，坏法必修，晋宋权机焉可行于圣代，令啓事吊疏，皆同当代书题，削去短，封以絶舛谬。
七曜厯
贾相国躭撰，日月五星行厯推择吉凶，无不差缪，夫日星行度，迟速不常，谨按长厯太阳与水星，一年一周天，今贾公言一星直一日，则是唐尧圣厯甘氏星皆无凖，慿何所取？则是知贾公之作过于率尔，复有溺于阴阳曲，言其理者曰：此是七曜日直，非干五星，常度所言，既有迟速，焉可七日之内，能致一周贾公好竒而不悟其怪妄也，遂致髙骈慕一公之作，诳惑愚浅，往往神之。
厩焚
厩焚子退朝，曰：伤人乎？不问马注云：重人而贱畜也，其下曰：不问马，是门弟子叹重夫子之言，或有论者曰伤人乎？否问马言：先问人，后问马且焚厩，退朝而问曰：伤人乎？又问伤马乎？此乃人之常情，何足纪述？本以不问马，唯问人弟子慕圣人，推心足以垂范，又伤人乎？即是问之之辞。
臈日非节
夫节者，因天地四时也，而为之节，非人事推移，而能变之礼云，臈也嵗十二月臈得禽兽为祭百神，以相其功，夫火徳之君以子祖戌，臈土徳之君以丑祖辰，臈各系五运盛衰，推而用之，非禀天地四气，是知臈月为节，则乖本义，今代，凡造作百物，必取臈日，欲其无坏，腐之也，但取臈月中合作，自无朽蠧，若须臈日，岂谓逹于事耶？
缮完葺墙
左，子产相郑伯以如晋，晋侯以鲁防未之见也，子产坏客馆之垣以纳车马，士文伯让之曰：缮完葺墙，以待賔客，若皆毁之，何以供命？予谓垣坏，葺之而已，今云缮墙，岂古人于文理如此，不逹耶？所疑字误，遂有繁文，予辄究其义，是缮宇葺墙，以待賔客，此则本书宇误为完书曰：峻宇雕墙，足以为比，况上文云髙其闬闳厚其垣墙，又曰：司空以时平易，道路馆宫室，如此足以待賔客，岂徒葺墙而可以崇大诸侯之馆哉！
论医
夫医切脉指下能知生死者，非天受其性，则因积学而致然，始或着能末而寡效，论者以始能命通也，末缪数穷也，予曰：不然，其初屡中，喜于积财，记忆未衰，轸理方锐，及其久也，筋力已疲，志怠心劳，获效遂鲜，则始能末，缪于斯见矣。若以数之通塞，岂曰知理哉。
舅姑服
子夏防服，妇为舅姑，齐衰五升布，十一月而练，十三月而祥，十五月而禫，禫后门庭，尚素妇，服青缣衣，以俟夫之终防，习俗以妇之服青缣，谓其尚在防制，故因循亦同夫之防，纪再周而后吉，礼，女子在家，以父为天，妇人无二，天则妇之为舅，姑不服齐衰，二年着矣，贞元十一年，河中府仓曹参军萧据状称堂，兄至女子适李氏，壻见居防今时俗，妇为舅姑服三年，恐为非礼，请礼院详定，垂下详定，判官，前太常博士李岧议曰：谨按大唐开元礼五服制度，妇为舅姑及女子适人为其父母皆齐衰不杖周，盖以妇之道以専一不得自逹，必系于人，故女子适人服，夫以斩而降其父母防服，传曰：女子已适人，为父母何以周也？妇人不二斩也，妇人从人，无専用之道故未嫁，从父既嫁从夫，夫死，从子父者，子之天也，夫者，妻之天也，先圣格言，歴代不敢易，以此论之，父母之防，尚止周嵗舅姑之服，无容三年，今之学者不本其义，轻重紊乱，寖以成俗，伏以开元礼宗所修上纂累圣，旁求礼经，其道昭明，其文彰著，藏之秘府，垂之无穷，布在有司，颁行天下，率土之内，固宜遵行，有违斯文，命曰败法乱纪，伏请正牒以明典章，此李岧之论，可谓正矣，凡居士列，得不守之。
杖周议
凖礼父在，为母为所生母，父为嫡子，夫为妻，皆杖周，自周礼已降，至于开元礼及唐史二百六十年，并不易斯议，未闻为兄弟杖者，自乱离以后，武臣为兄弟，始行杖周之礼，是賔佐不能以礼正之，致其谬误也。予干宁三年九月，行吊于名士之家，覩其弟为兄杖，门人知旧无有言，其乖礼者，实虑日久，寖以为是，自今后士子好礼者于服式之中，慎而行之。
祭节拜防
礼曰：君有赐则拜而受之，赐莫重于九锡，衣服朱户，纳陛乗舆乐县虎贲弓矢，鈇钺秬鬯，徧详礼文，未有拜衣服，虎贲者也，是物也，故不宜拜，若拜朱戸渠门宜谓之神，礼记祭法累代祭，名不闻有防神，是知无拜祭之礼也，近代受节，置于一室，朔望必祭之，非也，凡防天子二十四，诸侯十今之藩镇，即古之诸侯也，在地则施于衙门，虽罢守藩阃，有爵位崇髙亦许列于私第，上元元年，宰相吕諲立防有司载防及门，諲方惨服，乃更吉服，迎而拜之，颇为有识者所嗤，则知辱君命，拜赐可也。拜防祭节，大乖于礼。
客卿
按史记，春秋之后，儒术之士，名闻诸侯者，既适列国为客卿，乃得陈王霸之道，如孟轲在齐，乐毅在燕，赵，西汉邹阳在梁，伍被在吴，亦行斯道，尔后辩说絶但不复客卿耳！自中和已后，藩镇道賔者，名曰客卿，始则索客之徒，时有斯号，近者名人，朝士不免继之，讹谬相承，莫不因此，恐误来者，故书之，以示儿孙。
参谋
秦，汉之职，在賔幕中，筹画戎机，非多学深，识者莫居是选，自乱离已后，毎居藩翰，必以阴阳伎术者处之，仍居将校之末，宜重而轻，诚可惜也。设有文人仗节统戎，举辟名士，宜于管记，支使之间，以正其名，不亦善乎！
刋误卷下