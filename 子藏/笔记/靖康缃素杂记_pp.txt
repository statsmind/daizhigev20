钦定四库全书     子部十
靖康缃素杂记     杂家类二【杂考之属】提要
【臣】等，谨案靖康缃素杂记十卷宋黄朝英撰，晁公武读书志曰朝英，建州人，绍圣后，举子又曰，所记凡二百事，今本卷数与公武所记同，而秖有九十事，程大昌演繁露，辨其误引，麦秋一条，此本无之，考王楙，野客丛书，亦具载麦，秋之説称缃素杂记，知非大昌误引又野客丛书，载其辨李贺金铜仙人辞汉歌，序误以拆露盘为青龙，九年一条，麻胡仅得二事一条，袁文瓮牖间，评载其辨，谷阳一条辨，芦菔一条，此本亦无之，葢明人妄有删削，已非完书矣，袁文王楙于此书，颇有驳正，然考证之学，大抵后密于前，不足为病，晁公武讥其为王安石之学，又讥其解诗，芍药，握椒为鄙防，刘敞七经小，亦摭此条为谐笑，虽不出姓字，殆亦指朝英，观其书，颇引新经义，及字説而尊王安石为舒王，解诗緑竹一条于安石之説尤委曲回防，诚为王氏之学者，然所説自芍药握椒一条外，大抵多引据详明，皆有资考证，固非漫无根柢，徒为臆断之谈，敞本与安石异趣，公武又以元祐党家世，与新学相攻击，故特摭其最，谬一条以相排抑耳，乾隆四十六年七月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
钦定四库全书
靖康缃素杂记卷一
宋 黄朝英 撰
黄阁
天子曰黄闼，三公曰：黄阁，给事舍人曰：黄扉太守，曰黄堂，凡天子禁门曰黄闼，以中人主之，故号曰黄门令，秦、汉有给事黄门之职是也。天子之与三公，礼秩相亚，故黄其阁以示谦，汉旧仪云：丞相听事，门曰黄阁。
又王莹传云：既为公，须开黄阁，张敬儿谓其妻嫂曰：我拜后府开黄阁，是也。黄门郎给事于黄闼之内，入侍禁中，后汉献帝初，置侍中，给事黄门侍郎员各六人，唐郭承嘏甞为给事中矣，文宗谓宰臣曰：承嘏久在黄扉是也。黄堂者，太守听事之堂也，亦谓之雌堂，杜诗为南阳太守，请郭丹为功曹，勑以丹事，编署黄堂，以为后法是也，或以大拜，为身到黄扉，余所未谕，故杜少陵与严阁老，诗云：扈圣登黄阁，明公独妙年，宋子京与王相公云，薰琴顺署，雌阁偃藩，又和公序再入玉堂云：七年，辤玉署，再入佐黄扉，与徐舍人云：果纡绣扆之知，趣上黄扉之试，又初到郡斋，云姑俟天藏疾，雌堂日燕居，又谢寄公醪云：老依滴曲作蕃饮，月例黄堂，给宴醪，又重修诸亭记云：太守牙居，惟有黄堂便坐，则三公为黄阁，给事舍人为黄扉太守，为黄堂明矣。
蚩尾
苏鹗演义云蚩者，海兽也，汉武帝作栢梁殿，有上疏者云：蚩尾水之精，能辟火灾，可置之堂殿，今人多作鸱字顔，之推亦作此鸱，刘孝孙事始作此蚩，尾既是水兽作，蚩尤字是也。蚩尤铜头铁额，牛角牛耳，兽之形也，作鸱鸢，字恐无意义，古老传云，蚩耸尾出于头上，遂谓之蚩尾，顔氏家训云：东宫旧事呼鸱尾为祠尾，盖张敞不甚稽古，随宜记注，逐乡俗讹谬，取吴呼蚩为祠，遂为祠尾，又俗闾呼为鸱吻，见其吻如鸱鸢，遂以此呼之，自后蚩字，因有作此者，余案倦游杂録云：汉以宫殿多灾，术者言天上有鱼尾星，宜为其象，冠于屋以禳之，今亦有自唐以来，寺观旧殿宇，尚有为飞鱼形，尾上指者，不知何时易？名为鸱吻，状亦不类鱼尾，又案陈书，旧制，三公黄阁防事置鸱尾，后主时，萧摩诃，以功授侍中，诏摩诃开閤门施行马，防事寝堂，并置鸱尾，又北史宇文恺传云：自晋已前，未有鸱尾，用鸱字，宋子京诗云：久叨鸱尾，三重閤兼撰，新唐书皆用鸱字，又江南野録云初台殿阁各有鸱吻，自干德之后，天王使至则去之，使还复用，至是，遂除此又用鸱吻，竟未详其旨。
木稼
舒王作韩魏公挽诗云：木稼，甞闻达官，怕盖用旧唐书宁王卧疾，引谚语曰：木稼达官，怕必大臣当之，吾其死矣！此用故事诚工也，然木稼之説齐世知其为木冰，而不解其义，余甞读班史，五行志而得其説盖自春秋，成公十六年，雨木冰，刘歆以为上阳施不下，通下隂施不上达，故雨而木为之，冰雰气寒，木不曲直也，刘向以为冰者隂之盛而水滞者也，木者少阳，贵臣卿大夫之象也。此人将有害则隂气胁木木先寒，故得雨而冰也，是时，叔孙侨如出奔，公子偃诛死，一曰，时晋执季孙行父，又执公，此执辱之异，或曰，今之长老名木冰为木介，介者甲，甲，兵象也是嵗晋有鄢陵之战，楚王伤目而败，属常雨也，由是知木稼当为木介明矣，葢唐之谚语譌也，案唐书五行志直书曰：雨木冰，乃引刘向之言为证，又云：亦谓之树介，介，兵象也是眞得春秋书灾异之意矣，又公羊传云雨木冰者何雨？而木冰也，何以书？记异也。何休云：木者少阳，幼君大臣之象，冰者凝隂兵之类也，冰胁木者，君臣将执于兵之征也，然何氏此説葢亦自于歆，向云。
夕郎
职林曰：初秦汉别有给事黄门之职，后汉并为一官，故有给事黄门侍郎，余案汉旧仪曰：黄门郎，属黄门令，每日暮入对，青琐门拜，名曰夕郎，亦谓之夕拜，案刘公嘉话云：崔造以夕郎拜相，又南唐近事云相第，有呼卢之会，夕拜预焉，盖谓唐镐时，为给事中也青琐门在南宫衞瓘注吴都赋曰：青琐户，边青镂也，一曰天子门内有眉格再重，里青画曰：琐案柳子厚云夕之名，则朝拜之偶也，古者旦见曰朝，暮见曰夕，诗曰：邦君诸侯，莫肯朝夕，左传曰：百官承事，朝而不夕，记曰：暮不废夕，又曰，日入而夕晋矦，将杀竖防，叔向夕，楚子之留干谿，右尹子革夕，齐之乱，子我夕，赵文子砻其椽，张老夕智，防子为室，美士茁夕，皆暮见也，汉仪，夕则两郎向琐闱，拜谓之夕郎，亦出此名也，又应劭注汉书云：天子春朝日，秋夕月朝日以朝夕月以夕，又汉仪注，郊泰畤，皇帝平旦出竹宫东向揖日，其夕，西南向，揖月，顔氏云：春朝朝日，秋暮夕月，此常礼也，郊泰畤而揖日月，此又别仪摭言云：罗隐，开平中累徴夕郎不起，罗衮以诗赠之云：向夕便思青琐拜，近年寻伴赤松游。
孤负
世之学者多以辠辜之辜，为孤负之字，殊乖礼意，盖公正众所附，私反而孤焉，众所附则有相向之意，故不孤私反而孤，则有相背之意，非向之也，孤负云者，言其背负而已，故李陵与苏武书云：陵虽孤恩，汉亦负德，又云：孤负陵心，区区之意，马严上书云：臣叔父援孤恩不报，张俊上书云：臣孤恩负义，黄香上疏云：孤忝圣恩，谢庄月赋云：孤奉明恩，宋繇云，孤负圣明，谢晦云：孤背天日，桓荣祖云，孤负恩奬，江革云，孤负朝廷，北史后妃上云：孤负遗旨，隋宗室诸王传云：孤负付属，李白云：孤负夙愿，未甞用辜，字今世，先达士大夫亦未甞错用，如宋子京与李太云：徒轸深仁，有孤高谊，又云：敢忘自修，以孤大赐舒王，云安能孤此意，顚倒就衰飒，又云：予岂敢孤？其意以受不腆之辞，鲁直云误防器使，孤奉国恩，则孤负之孤，宜用孤字明矣。
耶
前书云：赵将李左车设伏兵之计，以御韩信，而赵王不用，遂为市中人耶？之苏鹗演义云耶？者举手相弄之貌，即今俗谓之冶由也耶？之葢，音韵讹舛耳，又后汉王霸传，王郎起兵，光武在蓟，令霸至市中，募人将以击郎，市人皆大笑，举手邪揄之，注引説文曰歋手相笑也，歋音弋支反，，音逾，又音由此云邪？揄语轻重不同，又世説载襄阳罗友少好学，性嗜酒，当其所遇，则不择士，庻桓宣武虽以才学遇之，然以其诞率，非宏逺才许而不用，郡人有得郡者温为席送别友，亦被命至尤迟，晩温问之，答曰：旦出门于中，路逢一鬼，大揶揄云，我秪见汝送人作郡，何以不见人，送汝作郡，遂慙悕却回，不觉淹缓之罪，桓虽知其滑稽，心颇媿焉，后以为襄阳太守，故宋景文公诗云：数领郡章君莫笑，犹胜长被鬼揶。
涂诏
旧唐书李藩传曰：王锷以钱数十万赂遗权幸，求兼宰相，权德舆在中书，有密旨曰：王锷可兼宰相，宜即拟来，藩遂以笔涂兼宰相，字却奏，上云不可，德舆失色曰：纵不可，宜别作奏，岂可笔涂诏邪？曰：势迫矣，出今日便不可止，日又暮，何暇别作奏，事果寝，又案崔铉会要曰：此乃不谙故事者之妄传史官之谬记耳，既称奉密旨，宣拟状中陈论，固不假以笔涂诏矣，凡欲降白麻，若商量于中书门下皆前一日进文书，然后付翰林草麻，制又称藩，曰势迫矣，出今日便不可止，尤为疎濶，葢由史氏以藩有直亮之名，欲委曲成其美，岂所谓直笔哉？旧唐书权徳舆曰初锷，来朝贵幸，多举锷者，上将加平章事李藩坚执以为不可，德舆继奏云云，乃止。今从之。
貌侵
史记，武安矦列传云：武安者貌侵，韦昭注云：侵音寝，短小也，又云：丑恶也，又汉本传云，蚡为人貌侵服，防注云侵短小也，韦昭则以侵为寝，服防止读如本字，皆有短小之义，而顔师古并无注释，余谓当以侵为正，案酉阳杂俎云：今人谓丑为貌寝误也。魏志曰：刘表以王粲，貌侵而体弱通侻，不甚重也，一云貌寝而体弱，注云：侵貌不足也，又云：貌寝谓貌，负其实也，通侻者，简易也，侻他活切玉篇云：轻也，晋书载左思貌寝，口讷而词藻壮丽，唐书载欧阳询貌寝侻，敬羽貌寝甚，又南史【阙】。
寝小北史邢逊传云祖效貌寝有风尚【阙】
思风貌寝陋皆以侵为寝盖循袭之误【阙】
作寝
吹台
西清诗话云：唐书杜甫传云：甫与李白高适，同登吹台，慨然莫测也，质之少陵，昔游诗昔者与高李同登，单父台，则知非吹台，三人皆词宗，果登吹台，岂无防词，杰唱着后世邪？余谓此论太疎案杜子美遣懐诗云：忆与高，李辈论交入酒垆，两公壮，藻思得我色敷腴，气酣登吹台，懐古视平芜，注云：两公高适李白也，吹台，梁王歌台也，今谓之繁台，独不见此何邪？又名贤诗话云：国初王仁裕暮春与门生五六人，登繁台，饮酒题诗，抵夜方散，诗云柳隂如雾絮成堆，又引门生上吹台，淑景即随风雨去，芳尊，宜命管弦来漫夸鼎食，鸣钟贵，寕免朝，乌夜兎催烂醉，也须诗一首，不能空放马头回，即知繁台，乃吹台也。
豹直
李济翁资暇集云：新官并宿本署曰：爆直佥作爆迸之字，余甞膺闷，莫究其端，近见惠郎中，寔云舍作武豹，字言豹，性洁善服气，虽雪雨霜雾，伏而不出，虑污其身，案列女传云南山有文豹，雾雨七日，不下食者，欲以泽其毛衣而成其文章，南华亦云豹栖于山林，伏于岩穴，静也，则并宿公署，雅是豹伏之义，宜作豹直，固不疑也。余观宋景文公有和厐，相公闻余儤直见寄诗一篇，乃用儤字，又职林云：凡当直之法自给，舍丞郎入者，三直无儤，自起居郎官入者五直，一儤御史，补阙入者七，直两儤，其余杂入者十直，三儤亦用儤字，案玉篇云：儤连直也字当作儤非虎豹之豹。
靖康缃素杂记卷一
钦定四库全书
靖康缃素杂记卷二
宋 黄朝英 撰
隂康
汉书载相如游猎赋云：奏陶唐氏之舞，听葛天氏之歌，注云：陶唐当为隂康传写之误耳，案古今人表有葛天氏隂康氏又吕氏春秋曰昔隂康氏之时，民气郁遏，筋骨不达，故作为舞以宣导之，高诱亦误，解为陶唐尧有天下之号也，案吕氏説隂康之后方一一厯言黄帝，颛顼，帝喾乃及尧，舜作乐之序，皆有次第，岂再陈尧而错乱，其序乎？葢诱不观古今人表妄改易，吕氏本文耳，余案书传之讹，非特此也，如却非譌，而为御北皮传，譌而为颇传，华表譌而为和东者，其类甚多。
伎养
应劭风俗通甞论，太史公记高渐离变名易姓，为人庸保，匿作于宋子，久之作苦，闻其家堂上，有客击筑，伎养不能无出言，案伎养者谓懐其伎而腹痒也，是以潘岳射雉赋亦云，从心烦而伎养李善，云有伎艺欲逞，曰伎养，今史记并作徬徨不能去，每出言曰：彼有善有不善，或作徘，不能无出言，是为俗传写误也。故景文公诗云：技痒，新禽百种啼，盖用此义。
郑重
汉王莽传称，非皇天所以郑重降符命之意，注云郑重，犹言频烦也，顔氏家训亦云，吾亦不能郑重，聊举近世切要以启寤汝耳，此眞得汉书之意，近沈存中笔谈言：石曼卿事云，他日，试使人通郑重，则闭门不纳，亦无应门者，即以郑重为殷勤，不知何所据而言，然不尔，曾谓使人通频烦，可乎？魏志倭人传云，使知国家哀汝，故郑重赐汝好物也，亦有频烦之意，今人有以郑重者，又误矣。
回纥
旧唐书回纥传云，元和四年里迦可汗遣使请改为回鹘，义取回旋，轻捷如鹘，崔铉续会要云：贞元五年七月，公主至衙帐，回纥使李义进请改纥字为鹘，与统纪同邺，矦家传云，四年七月可汗，上表请改纥字为鹘，与李繁北荒君长録及新回鹘传同按李泌，明年春，薨，若明年七月，方改家传不应言之，今从家传君长録书。
扊扅
顔氏家训云：古乐府歌，百里奚词曰：百里奚，五羊皮，忆别时烹，伏雌吹扊扅，今日富贵，忘我为家训，谓吹当作炊，煑之炊，案蔡邕月令章句曰：键开牡也，所以止扉，或谓之剡移，然则当时贫困，并以门牡木作薪炊耳，扊或作扂，余染反扅，或作扈余之反，故何公送人序云：话龙具之，注歌扊扅之炊，昔人述懐诗云囊空未省，余钗钏薪尽，何甞赦扊扅。
借田
借田音慈，夜反典籍，音慈力反，案舒王字説借从艸从来从借从草若借用白茅是也，凡借物如之，从来从借，若借而不税，是也。凡借人如之，借物者尚之，借人者下焉，籍从昔从来从竹，借记昔事有实可利，后除其繁芜，有节焉，世之学者类不分借籍之义，乃以借田为籍田，至书典籍之籍，乃反为借字，是不究其本也。案文帝纪，诏曰：农，天下之本，其开籍田，朕亲率耕，以给宗庙粢盛，应劭曰：古者天子耕籍田千亩，为天下先籍者，帝王典籍之常，韦昭曰：借借也，借民力以治之，以奉宗庙，且以劝率天下，使务农也，臣瓉曰：借谓蹈借也，借田本以躬亲为义，不得以假借为称，师古曰：国语云，宣王不借千亩，虢文公谏，斯则借非假借明矣，余考数家之説应劭以借为典籍之籍，谬也，唯韦昭之説得之案王，制曰：古者公田借而不税，注云：借民力治公田，故不税，盖帝王所亲耕者公田也，公田谓之借田者，以借民力为义，故借之字，所以从借也，舒王云，公田谓之耡，犹亲耕之田，谓之借也，宣王不借千亩者，为其不能亲耕公田，以劝农耳，谓之借者，岂不以假借为义乎？臣瓉与师古未之或知，何耶？余甞谓枕藉，醖借狼藉，顾借皆从艸，音慈，夜反而文籍，图籍篇籍，与夫籍甚，籍其家，皆从竹，音慈力反，乃为允当，又许愼説文云祭借也，一曰，艸不编狼藉，从艸耤声，慈夜切，又秦昔切许氏，乃以一字为两音，尤见疎谬。
重黎
楚世家云，楚之先祖，出自帝颛顼，高阳，高阳生称，称生卷章，卷章生重黎，重黎为高辛氏火正，命曰祝融，其后诛重黎，而以其弟吴回为重黎，后复居火正，为祝融，案左氏春秋传载蔡墨论，社稷五祀，木正曰：勾芒火正，曰祝融，金正曰蓐收，水正曰冥，土正曰后土，杜氏注云：正官长也木生勾曲而有芒角，其祀重焉，祝融明貌，其祀黎焉，该为金正，修及熈为水正，勾龙为土正，又案蔡墨云：少皥氏有四叔，曰重，曰该，曰修，曰：熈实能金木及水，使重为勾芒，该为蓐收，修及熈为，冥世不失职，遂济穷桑，此其三祀也，颛顼氏有子曰黎，为祝融，共工氏有子曰勾龙，为后土，此其二祀也，左传以重为少皥氏之叔，以黎为颛顼氏之子，则重与黎二人也，而太史公乃以重犂为一人而谓重犂为颛顼之曾孙，与左氏所载不同，盖太史公去上古之世，为差逺则所传容有谬戾，不若左氏之为近，故所载为详，且悉也，又况高辛氏承，颛顼高阳氏之后，高阳氏黄帝之孙，高辛氏，黄帝之曾孙，世次差近，故颛顼之子，犂所以为高，辛氏之火正也，若以犂为颛顼之曾孙，则与高辛氏世次相逺岂复为其火正乎？案律厯志云：火正犂同地，幽通赋云：犂醇耀于高辛，皆其证也。又许愼注淮南子云：祝融，颛顼之孙，老童之子吴回也，一名犂，为高辛氏火正，一云：老童即卷章也，案楚世家云，犂先为祝融，其后吴回代之，则许愼之説又误矣。
汤饼
煑面，谓之汤饼，其来旧矣，案后汉梁冀传云，进鸩加煑饼，世説载何平叔，美姿容，面至白魏文帝疑其傅粉，夏月令食汤饼汗出，以巾拭之，转皎白也，又案吴均称饼德曰：汤饼为最，又荆楚嵗时记云六月伏日并作汤饼，名为辟恶，又齐高帝好食水引，防又唐书王皇后传云：独不念阿忠脱紫半臂易斗，麪为生日，汤饼邪？倦游杂録，乃谓：今人呼煑麪为汤饼，误矣。嬾眞子録谓世之所谓长命麪，即汤饼也，恐亦未当，余谓凡以麪为食具者，皆谓之饼，故火烧而食者，呼为烧饼，水瀹而食者，呼为汤饼，笼蒸而食者，呼为蒸饼，而馒头谓之笼饼，宜矣，然张公所论，市井有鬻胡饼者，不晓名之，所谓乃易其名为炉饼，则又误也。案晋书云王长文在市中，齧胡饼，又肃宗实録云，杨国忠自入市衣袖中盛胡饼，安可易，胡为炉也，盖胡饼者，以胡人所常食，而得名也，故京都人转音，呼胡饼为胡饼，呼骨切胡桃为胡桃，亦呼骨切，皆此义也。余案资暇集，论毕罗云，蕃中毕氏，罗氏好食此味，因谓之毕罗，后人加食，旁为饆饠，字非也，又云：元和中，有奸僧鉴虚以羊之六腑，特造一味，传之于今，时人不得其名，遂以其号目之曰：鉴虚往往俗字，又加食旁，为字，然则胡饼谓之胡，义可知矣。又玉篇从食，从固为防字，戸乌切注云：饼也，谓之防饼，疑或出此，余故并论使览者得详焉。
属车
胡广汉制度，曰：天子出，有大驾，法驾，小驾，大驾则公卿奉引，大将军骖乗太仆御属车八十一乗备千乗万骑法驾，公不在卤簿，唯河南尹，执金吾洛阳令奉引，侍中骖乗奉车郎御，属车三十六乗小驾，太仆奉驾侍御史，整车骑也，又隋志云：古者诸矦贰车九乗秦灭九国，兼其车服，故为八十一乗汉遵不改，武帝祠太乙甘泉，则尽用之，明帝上原陵，又用之，法驾三十六乗小驾十二乗隋开皇中，大驾十二乗法驾减半，大业初属车，备八十一乗炀帝问于阎毗，毗曰：此起于秦，故张衡赋云属车九九是也。次及法驾，三分减一，为三十六乗此汉制也，故文帝纪云：奉天子法驾迎代邸，如淳曰：属车三十六乗是也。又据宋孝建时，有司奏议，晋迁江左，唯设五乗尚书令建平王宏曰：八十一乗议兼九国三十六乗无所准冯，江左五乗俭不中礼，但帝王旗旒之数，爰及冕玉，皆用十二，今宜准此，设十二乗平陈之后，有司请以大驾依秦，法驾依汉，小驾依宋，帝曰：大驾宜用三十六，法驾宜用十二，小驾除之。
干没
汉书张汤始为小吏，干没，与长安富贾田甲，鱼翁叔之属，交私服防，曰干没，射成败也，如淳曰：豫居物以待之，得利，曰：干失利曰没，顔氏干音干，魏志传嘏曰：岂敢倾根竭本，寄命洪流，自徼于干没乎？晋潘岳与贾谧为廿四友，其母数诮之曰：尔当知足，而干没不已乎？裴松之注，魏志曰：服防直以干没为射，成败而不説干没之义，如淳以得利为干，失利为没，又不可了，愚谓干读为干燥之干，盖谓有所徼射，不计干燥之，与沉没而为之也，又苏鹗演义云干没之説如陆沉之义，陆沉者，因陆沉之水也，又曰：陆地而沉，不待在于水中也，干没者，言干地而没，不待沉于江湖也，故谓之干没，隋书王劭賛云干没营利，得不以道，頽其家声，良可叹息，又隋萧吉见上好征祥之説欲干没自进，遂矫其迹为悦媚焉，又宋子京撰刘待制墓铭，云：财用既积官为簿受而吏得傍縁干没又叶，府君行状云：民冒盐，权干没不悛。
靖康缃素杂记卷二
钦定四库全书
靖康缃素杂记卷三
宋 黄朝英 撰
湖隂
唐温庭筠甞补古乐府湖隂词其序云：王敦举兵，至湖隂明帝微行，视其营伍，由是乐府有湖隂曲而亡其词，因附之云云，按晋书王敦传云：敦至芜湖上表，又云：帝将讨敦，微服至芜湖，察其营垒，又司徒导与王含书曰：大将军来屯于湖，明帝纪云：敦下屯于湖，又周琦传云，王敦军败于于湖，又甘卓进爵于湖侯，又王允之鎭于湖，案晋书地理志，丹阳郡，统县十二，有芜湖县读史者，当以帝微行，至于湖为防句，谓之微行则隂察其营垒，可知不当云湖隂也然则古乐府之命名，既失之矣，而庭筠当改曰于湖曲，乃为允当，其湖隂词云祖龙，黄须瑚鞭，铁骢金面青连钱，谓明帝为祖龙，又误也。盖史记载始皇为祖龙者，祖始也，龙者，人君之象也。以其自号始皇故，谓之祖龙耳，其它安可称乎？
云梦
笔谈云：旧尚书云云梦土作乂，本朝太宗时得古本尚书，作云土，梦作乂，诏改禹贡从古本案孔安国注云梦之泽在江南，不然也，据左传？吴人入郢，楚子涉，睢济江，入于云中，王寝，盗攻之，以戈击王，王奔郧，楚子自郢，西走涉睢，则当出于江南，其后涉江入于云中，遂奔郧，郧则今之安州，涉江而后至，云入云，然后至郧，则云在江北也，左传曰：郑伯如楚，子产相，楚子享之，既享，子产乃具田备，王以田江南之梦，杜预注云：楚之云梦，跨江南，北，曰：江南之梦，则云在江北明矣，元丰中，有郭思者，能言汉，沔间地理，亦以谓江南为梦江北为云，予以左传騐之思之説信然余案，汉高祖用陈平谋，伪游于云梦，注家无解释，又尔雅云：楚有云梦，注云：今南郡华容县东南也，丘湖是也。恐为未当。
耳孙
惠纪云：上造以上及内外公孙耳，孙有罪当刑，应劭云耳，孙者孙之子也，言去其曾高益逺但耳闻之也，李斐曰：耳孙曾孙也，晋灼曰耳，孙孙之曾孙也，诸矦王表在八世顔氏曰耳孙诸説不同据平纪及诸矦王表説梁孝王，孙之子耳，孙耳音，仍又匈奴传説握衍朐鞮单于云，乌单于耳孙以此察之，李云曾孙是也，然汉书诸处又皆云曾孙非一，不应杂两称而言，据尔雅，曾孙之子为孙，孙之子为来孙，来孙之子为昆孙，昆孙之子为仍孙从己而数，是为八叶，则与晋説相同仍耳相近，盖一号也，但班氏唯存古名而计其叶数则错也，上造秦第二爵，名曰应劭以为第十六，误矣。又以耳孙音耳，有耳闻之义，又其谬戾如此。
莼羮
晋陆机诣王武子，武子前有羊酪，指示陆曰：卿吴中何以敌此？陆曰：千里莼，羮末下【，一作未下，】盐防所载此而已，及观世説又曰千里莼，羮但未下盐防耳，或以为千里末，下皆地名，是未甞读世説而妄为之説也或以为千里者，言其地之广，是盖不思之甚也！如以千里为地之广，则当云莼菜不当云羮也，或以为莼，羮不必盐防，乃得其眞味故云未下盐防，是又不然，盖洛中去吴有千里之逺吴中莼羮，自可敌羊酪，但以其地逺未可猝致耳，故云：但未下盐防耳，意谓莼羮得盐，防尤美也，此言近之矣，今询之，吴人信然，又沈文季谓崔祖思曰：千里莼，羮岂关鲁？卫，齐高帝曰莼羮，故应还沈盖文季，吴人也，子美诗曰：我思岷下芋，君思千里莼，张钜山诗曰：一出修门道重，甞末下莼，二公以千里末，下为地名，今详陆荅语千里莼，羮末下盐，防盖举二地所出之物，以敌羊酪，今以地有千里之逺但未下盐防何支离也。
轩渠
后汉蓟子训传云：儿识父母，轩渠笑悦，欲往就之，音义无解释，以意测之，葢轩渠者，欲举其身体以就父母之状，案字説轩上下渠一直一曲，受众小水将达而不购也，轩渠之义如此，而东坡书鲁直草书后云，他日黔安见之，当捧腹轩渠也，恐引此轩渠，于义未安，近世文士颂，其人云：少而渠振发，亦未为稳当，唯世説载会稽王轩轩，如朝霞之，欲举唐史，乃用其语云：神气轩举舒王诗，义云僊僊轩举之状，乃为尽善，宋子京为皇从侄孙撰石记云：生二嵗轩渠有识矣，病笃而夭，又撰王文公墓志云：公即何夫人之子轩渠卓异，鲁公曰：是天吾门八嵗终二防斩焉，致毁是眞得汉书之意。
婪尾
苏鹗演义云，今人以酒巡匝，为啉尾，即再命其爵也，云南朝有异国进贡，蓝牛其尾，长三丈，一云蓝颖水，其尾三丈，时人仿之，以为酒令，今两盏，从其简也，此皆非正行酒，巡匝即重其盏，盖慰劳其得，酒在后也，又云：啉者贪也，谓处于座末，得酒最晩腹痒于酒，既得酒巡匝，更贪婪之故曰啉尾，啉字从口，足明贪婪之意，此説近之余观，宋景文公守嵗诗云迎新送故，只如此且尽，灯前婪尾杯，又云：稍倦，持螯手犹残婪尾觞，又东坡寒食诗云：蓝尾，忽惊新火，后遨头要及浣花前注引乐天寒食诗云：三杯蓝尾，酒一揲，胶牙饧，乃用蓝字，盖婪蓝一也。
白波
景文公诗云：镂管喜传吟处笔，白波催卷，醉时杯读此诗，不晓白波事，及观资暇集云：饮酒之卷，白波盖起于东汉，既禽白波贼，戮之如卷席，然故酒席，仿之以快，人情气也，疑出于此，余恐其不然，盖白者罚爵之名，饮有不尽者，则以此爵罚之，故班固叙传云，诸侍中皆引满举白，左太冲吴都赋云飞觞举白，注云行觞，疾如飞也，大白杯名，又魏文矦与大夫饮酒，令曰：不釂者浮以大白，于是公乗不任举白，浮君所谓卷白波者，盖卷白上之酒，波耳，言其饮酒之快也，故景文公以白波对，镂管者，诚有谓焉，案汉书黄巾余党，复起西河白波谷，号曰白波，贼众十余万。
五松
史记载秦始皇遂上泰山，立石，封祀祠下，风雨暴至，休于树下，遂封其树为五大夫，墠梁父，刻所立石，盖五大夫者，秦官，名第九爵也，唐陆贽作禁中春松，诗云：不羡五株，封案史记，但云封其树为五大夫，不闻有五株松之説而贽云尔者何耶？然贽博极羣书，不当有悮，恐有所据，而云然也，或曰循袭之误耳，所未详也。又李商隐有五松驿，诗云：独下长亭，念过秦五松，不见见舆薪，只应既斩斯，高后寻被樵人用斧斤，而商隐亦谓五松如何？又李白送人游，桃源序云：登封太山，风雨暴作，虽五松受职，草木有知，而万象乖度，礼刑将弛，然太白，亦以谓五松也，唯舒王咏栢诗云：老松先得大夫官，乃为切当。
倚卓
今人用倚卓字，多从木旁，殊无义理，字书从木，从奇乃椅字于宜切，诗曰：其桐其椅是也。从木；从，卓乃棹字直，敎切所谓棹船为郎是也。倚卓之字，虽不经见，以鄙意测之，葢人所倚者为倚，卓之在前者为卓，此言近之矣，何以明之？淇奥曰：猗重较兮，新义谓猗倚也。重较者，所以为愼固也，由是知人所倚者为倚，论语曰：如有所立，卓尔説者谓圣人之道，如有所立，卓然在前也，由是知卓之在前者为卓，故杨文公谈苑有云：咸平，景德中，主家造檀香，倚卓一副，未甞用椅棹，字始知，前辈何甞，谬用一字也。
思恭
欧阳五代史作拓防思敬，意谓薛史避国讳耳，按旧唐书实録皆作思恭，实録天复二年九月，武定军节度使李思敬以城降，王建思敬本姓拓跋鄜，夏节度使，思恭保大节度使，思孝之弟也，思孝致仕，以思敬为保大留后，遂升节度，又徙武定军，新唐书党项传曰：思孝为定难节度使，卒，弟思谏代为节度使，思孝为保大节度，以孝荐弟思敬为保大留后，俄为节度使，然则思恭，思敬乃是两人思敬后，附李茂贞，因赐国姓，故更姓李文忠公，合为一人误也。
靖康缃素杂记卷三
钦定四库全书
靖康缃素杂记卷四
宋 黄朝英 撰
濌伯【音沓】
家训云：晋羊曼，常頽纵任侠，饮酒诞节，兖州号为濌伯，此字更无音训，梁张纉呼为嚃羮之，嚃亦不知所出，但耆老相传，世间又有濌濌语，葢无所不施，无所不容之意也。顾野王玉篇误为黑旁沓，顾虽博物，犹出张纉之下，顔氏云：吾所见数本，并无作黑者重沓，是多饶积厚之意，从黑更无义旨，故唐常衮窒卖官之路，一切以公议格之，非文辞者，皆摈不用，世谓之濌伯，以其濌濌无贤不肖之辨云，盖兖州之遗意也。
三鳣
汉书杨震传云有冠雀衔三鳣，【当作鱓，】鱼飞集讲堂前，注云：冠音，【即雀也。】鳣音善，其字借为鳣鲔之鳣，俗因谓之鳣，知然反案，郭璞注尔雅，鳣长二三丈，又魏武四时食制云，鳣鱼大如五斗奁，长一丈余，安有雀能致一者，况三头乎！鳣又纯灰色，无文章，鱓鱼长不过三尺，大不过三指，黄地黑文，故都讲云，蛇鳣者，卿大夫服之象也。数三者，法三台也，孙卿云：鱼鳖防鳣説苑曰鳣似蛇，并作鳣字，葢假鳣为鱓，其来久矣，又杜少陵云，敇厨唯一味求饱，或三鳣，又以平声押之，恐误也。
阿堵【犹今人言这个也】
晋王夷甫雅尚口，未甞言钱，一日，其妻令以钱绕牀，使不得行，夷甫晨起，见钱阂行，谓婢曰：举阿堵物去，其措意如此，世之学者有贤愚，类求阿堵之义，而未之得，殊不知阿堵初自无据作史者但记一时语言而已，顾恺之传亦云：传神冩照正在阿堵中，独不见此何耶？宋景文公冩眞诗云谁谓彼己子，而传阿堵神，又荅书诗云：久谢轮囷器，羞言阿堵，神皆用此也。岂有它义。
撑犁
后汉南匈奴传云，单于姓虚连题，注云：前书匈奴传曰：单于姓挛鞮氏，其国称之曰撑黎，孤涂单于，匈奴谓天为撑，黎谓子为孤涂，单于者广大之貌也，言其象天，单于然也，一云撑，犂天子也，匈奴号撑犂，犹汉人称天子也，与此小异，永叔代王状元谢及第，啓云，陆机阅史尚靡识，于撑犂枚，臯属文，徒率成于骫骳，又沈元用谢啓云，读撑犂而靡识，敢谓知书问祈招，而不知尚慙博学，然陆机不识撑犂，事竟不知在何书？一云不识撑，犂谓皇甫谧非陆机。
招提
唐会昌五年七月，上都，东都两街各寺留僧三十人，节度诸州，各一寺三等，七年八月，毁招提，兰若四万余品，余案会要云：大厯二年薛平奏请赐中条山，兰若额为大和寺，葢官赐额者为寺，私造者为招提兰若，杜牧杭州南亭记所谓山台野邑是也。
人日
西清诗话云：都人刘克者，穷该典籍之事，多从之质，甞注杜子美诗，元日到人日未有不隂时人知其一，不知其二，唯杜子美与克会耳，起就架上取书示之，东方朔占书也嵗后八日一日鸡二日，犬三日豕四日，羊五日，牛六日，马七日，人八日谷，其日晴所主之物育隂则灾少陵意，谓天宝离乱，四方云扰，幅裂，人物嵗嵗俱灾此岂春秋书王正月意邪？深得古人用心如此，又案宗懔荆楚嵗时记云正月七日，谓之人日采七种菜，以为羮剪防为人，或镂剪金薄，为人以贴屏风亦戴之头鬓，求之经典，罕有此事，唯魏东平王仓为安仁峰，铭云正月元七厥日，惟人乗我良驷陟，彼安仁载在名集，此为证矣。又北史魏收传云，魏帝宴百寮，问何故名人日，皆莫能知，收曰：晋议郎董勋荅问礼俗云：正月一日为鸡，二日为狗，三日为猪，四日为羊，五日为牛，六日为马，七日为人，然东方朔占书有八日为谷，而魏收所引董勋之语，止及于七日，何邪？然安仁峰铭，所用亦云，七日为人而宗懔，指此为证，盖宗懔又未甞见东方朔占书而妄为之説也唯刘克为博学，余甞，沈存中笔谈亦以为士人刘克按夔州图经辨乌鬼事甚详，而西清诗话又美其穷，该典籍眞，奇士也，唐李义，山人日诗云：文王喻复今朝，是子晋吹笙，此日同舜格有苗，旬太逺周称流火，月难穷，镂金作胜传，荆俗剪防为人起，晋风独有道，衡诗思苦离家，恨得二年中。
曲水
晋武帝甞问挚虞三日曲水之义，虞曰：汉章帝时，徐肇以三月初生三女，至三日俱亡，村人以为怪，乃招携之水，濵洗祓，遂因水以泛觞，其义起此，帝曰：必如所言，便非好事，束晢进曰：臣请言之，昔周公城洛邑，因流水以泛酒，故逸诗云：羽觞随波流，又秦昭王以三日置酒河曲，见金人奉水心之劒，曰：令君制有西夏，乃霸诸矦，因此立为曲水，二汉相沿，皆为盛集，帝大悦，又韩诗曰：郑国之俗，三月上巳之日，于溱洧二水之上，招防续执兰草，祓除不祥，上巳，即三日也，曲水者，引水环曲为渠，以流酒杯而行焉，汉书八月祓霸水，亦斯义也，又荆楚嵗时记云案诗曰：溱与洧方涣，涣兮士与女，方秉蕳兮，注云：今三月桃花水下，以招魂续魄，祓除氛秽，并其义也，元魏孝文帝还洛，引见王公，侍臣于清徽堂，因之流化渠，帝曰：此曲水者，取乾道曲成，万物无滞，风俗通曰：周礼女巫掌嵗时以祓除疾病，后汉志云：是月上巳，官民皆洁于东流水，上曰：洗濯祓除去宿垢疢为大洁，一説云后汉有郭虞者，三月上巳产二女，三日中，并不育，俗以为大忌，至此月日，人家皆于东流水为祈禳，自洁濯，谓之禊祠，引流行觞，遂成曲水，刘昭注云：郭虞之説良为虚诞，假有庻民旬内失其两女，何足惊彼风俗，称为世忌乎？杜笃乃称王，矦公主暨于富商用事，伊、雒，帷幔，黄本传，大将军梁商亦歌泣于雒禊也，自魏时不复用三日，水宴之礼。
着朔
甞怪世俗题梁记，其年月及所为祭文，称月朔，乃用月建殊可嗤笑，假如甲辰嵗正月初一庚戌朔，初十日己未俗，乃云丙寅朔，殊不知正月斗当建寅，而所谓丙寅者，即月建也，习非承误，每每如此，盖不考古之过也，余甞观汉书律厯志载周公摄政，五年后二嵗得周公七年，复子明辟之嵗是嵗二月乙亥朔，己丑，望后六日，得乙未，故召诰曰：惟二月既望，粤六日乙未，又其三月甲辰朔，三日丙午，召诰曰：惟三月丙午朏，又云：成王元年正月己巳朔，此命伯禽俾侯于鲁之嵗又成王十年四月庚戌朔，十五日甲子哉生魄，故顾命曰：惟四月哉生魄，又云：康王十一年六月戊辰朔，三日庚午，故毕命丰刑曰：惟十有二年六月庚午朏，春秋书桓公三年秋七月壬辰朔，日有食之。鼓，用牲于社，又庄公二十五年六月辛未朔，日有食之，凡此所记月朔何甞，用月建乎？其余史传，及唐韩柳之文，与本朝先达，士大夫文集未甞，谬用一处，葢得孔子作春秋，着朔之遗法也。罗畴老书，义云古之纪事者，日之可也，必曰朏，曰望，曰旁死魄，曰：哉生明，曰哉生魄，何也？盖月有小大故纪事者，每志此以谨，晦朔也，先儒谓犹今之人将言日必先言朔，盖得之矣，余观博平王安世，作白氏六帖叙末云：元祐五年嵗次庚午二月己卯朔，初一日丙申，此正用月建也，殊可嗤笑。
祖道
周礼太驭，掌王玉路以祀，及祀軷，注云：軷祀者封土，象山于路侧，以刍棘柏为神主祭之，以车轹軷而去，诗云：取羝以軷，祖道之礼，盖封土为軷坛也。汉疏广传云：公卿大夫故人，邑子设祖道，供张东都门外，注云：祖道饯行也，供居共反，张竹亮反，刘屈牦传云：丞相为祖道，送至渭桥，又景十三王传云：荣行祖于江陵北门，注云：祖者送行之祭，因设燕饮焉，顔师古云：祖者送行之祭，因飨饮也，昔黄帝之子，累祖好逺游而死于道，故后人以为行神也，又后汉荀彧传云：彧死，帝哭之，祖日为之废燕乐，注云：祖日谓祭祖神之日，因为燕乐也，应劭风俗通曰：案礼传云：共工氏之子曰修好逺游舟车所至，足迹所达，靡不穷览，故祀以为祖神，汉以午日，祖又案字説祖从示从且后所，神事方来，有继行神，谓之祖者，祭于行始，方来，有继之意，余案左氏传云：五行之官，是谓五官，实列受氏姓，封为上公，祀为贵神，重为勾芒，该为蓐收，修及熈为冥，犂为祝融，勾龙为后土，盖祭必有神以主之，故祖祭必用一神，以为祖神也，所谓方来，有继者特言其意义如此耳，然陈宠传注云：昔共工之子，好游嵗终死为祖神，荀彧传注云：共工氏之子曰修好逺游故祀以为祖神而顔氏又云：昔黄帝之子，累祖好逺游而死于道，故后人以为行神，三家之论，自不同如此。
膢腊
子曰：不膢腊也欤？注云：膢八月旦也，今河东俗奉以为大节，祭祀先人也。腊，蜡也，玉篇云：膢力矦切，饮食祭也，冀州，八月，楚俗二月腊力，盍切説文云冬至后三戌为腊祭，百神也，案礼记外传云：蜡祭即腊祭也，夏曰清暑，殷曰嘉平，周谓之蜡祭，秦曰：腊黄衣黄冠而祭休息，田夫也，既蜡而后腊，又云：蜡与腊二祭也，案史记始皇本纪，始皇三十一年十二月，更名腊曰嘉平，注云：先是，其邑謡歌曰：神仙得者茅，初，成帝若学之腊嘉平，父老具言，此神仙之謡歌，劝帝求长生之术，于是始皇乃欣然有寻仙之意，因改腊曰嘉平，则与外传所载不同，风俗通云：夏曰嘉平，殷曰清祀，周曰大蜡，汉曰：腊此云秦曰：腊，盖汉仍之也，余谓史迁不当有误，然史记外传乃后人所集，故错乱其名号，窃意殷曰：腊秦曰嘉平，乃为允当，隋开皇中，改周十二月为腊蜡，又白氏六帖云：夏曰嘉平，殷曰清祀，周曰大蜡，汉改为腊注云：夏曰嘉平出，史记六案，史记六所云，始皇十二月始更名，腊曰嘉平，即非夏后，祭名疑六帖为误。
靖康缃素杂记卷四
<子部,杂家类,杂考之属,靖康缃素杂记>
钦定四库全书
靖康缃素杂记卷五
宋 黄朝英 撰
祖腊
后汉陈宠，传云曾祖父咸成，哀间以律令为尚书，莽簒位，谢病不仕，时三子参丰，钦亦令解官，父子相与归，闭门不出，犹用汉家祖腊，人问其故，咸曰：我先人岂知王氏腊乎？注云：应劭风俗通曰：昔共工之子，好游嵗终死为祖神，汉家火行，火盛于午，故以午日为祖也，腊者逺近祭众神之名，腊接也，新故交接，夫祭以报功也。汉火行，火衰于戌，故腊用戌日也，又案礼记外传云：汉则腊而不蜡，受命之王，皆以王日为祖衰日为腊，又云：周木德汉火德，各以其五行之王日为祖其休废，日为腊也，火王午木王卯水王子金王酉而腊各用其衰，日如魏土，行土衰于辰，故魏，腊用辰。晋金行，金衰于丑，故晋，腊用丑，五运相承，莫不皆然，秦静曰：古礼出行，有祖祭嵗终有蜡腊无正月，必祖之祀。
正阳
甞怪笔谈论，正阳为两事，正谓四月阳谓十月乃引，日月，阳止为证，又谓先儒以日食正阳之月，止谓四月为不然，按尔雅月名，十月为阳，则谓十月为阳，月可矣，然以正阳为两事，误也。余考舒王字説云已正阳也无隂焉又诗七月新传解，四月，秀葽处云：四月正阳也；秀葽言月，何也？秀葽以言隂生也隂始于四月，生于五月，而于四月言隂生者气之先至者也，又正月繁霜处，云：夏之四月，谓之正月，又诗义云：此所言皆夏时者，盖夏时据人所见所谓人正也，由此观之，四月建巳之月，巳为正阳，则正阳止，谓四月明矣，存中之説可不攻而自破，又案西京杂记云：阳德用事，则和气皆阳，建巳之月是也。故谓之正阳之月，又欧公归田録云，景祐六年，日蚀四月朔，以谓正阳之月，自古所忌，皆以四月为正阳之月，其理甚明。
古昔
或谓古与昔有以异乎？余案书之尧典，于尧之时，称昔于尧之前，称古则昔于古为近，故日入至于星出，亦谓之昔，昔近故时变未甚殊也，若之宜矣古逺则庸有稽焉，故书于大诰言，若昔朕其逝，周官言：若昔大猷微子之命，言惟稽古，崇德象贤，周官言：唐虞稽古，此古昔之辨也，又那之诗曰：自古在昔，先民有作新义，引国语云：古曰在昔，昔曰：先民言，嘉客如此，非适今也，其所由来久矣。然或谓之在昔，或谓之昔在，何也？盖昔在者，主其人而言之，在昔者主其时而言之，以人言之者，谓其人昔在，而今亡也以时言之者，谓其在昔而非，今也一説人虽往矣，其流风遗烈犹在也，故谓之昔在，其时往矣，其事必察而后见，故谓之在昔。
乌鬼
笔谈甞论，杜甫诗家家养乌鬼，顿顿食黄鱼，世之説者皆不解其义，唯士人刘克按夔州图经，称峡中人谓鸬鷀为乌鬼，蜀人临水居者，皆养鸬，鷀绳系其颈，使之捕鱼，则倒提出之，至今如此，予在蜀中，见人家养鸬，鷀使捕鱼，信然，但不知谓之乌鬼耳，又按东斋记事云，蜀之渔家养鸬，鷀十数者，日得鱼，可数十斤，以绳约其吭，才通小鱼，大鱼则不可食，时呼而取出之，乃复遣去甚，驯狎指顾，皆如人意，有得鱼而不以归者，则押羣者啄而使归，比之放鹰鹘，无驰走之劳，得利，又差厚所载此而已，然范蜀公亦不知鸬，鷀乃老杜所谓乌鬼也，案夷貊传云：倭国水多陆少，以小镮挂鸬，鷀项令入水捕鱼，日得百余头，则此事信然。
三伏
汉郊祀志，秦德公立二年，卜居雍，子孙饮马于河，遂都雍，雍之诸祠自此兴，用三百，羊于鄜畤，作伏祠，孟康云：六月伏日也，周时无至，此乃有之，顔师古曰：伏者谓隂气将起迫于残阳，而未得升故为藏伏，因名伏日也，立秋之后，以金代火，金畏于火，故至庚日必伏，庚，金也，谓金气伏藏之日也，又荆楚嵗时记案厯忌云四时代谢，皆以相生，立春木代水，水生木，立夏火代木，木生火，立秋金代火金畏火，立冬水代金，金生水，故至庚日必伏，庚者，金也，是月之雨，田家以为甘泽，邑里相贺，名曰嘉雨，谷雨嘉雨也，曹植大暑赋云：席季夏之二伏，潘岳赋云：初伏启新节案隂阳书曰夏至后第三庚为初伏，第四庚为中伏，立秋后，初，庚为末伏。
端午
李济翁资暇集云：端五者，案周处风土记，仲夏端五烹，鹜角黍，端始也谓五月初五日也，今人多书午字，其义无取焉。余家，元和中，端五诏书，并无作午字处，而近见醴泉县尉，防壁有故，光福王相题郑泉记处，云端午日，岂三十年，端午之义，别有见邪所载此而已，余案宗懔荆楚嵗时记引周处风土记云：仲夏端午，烹鹜角黍，乃直用午，字与济，翁所载不同，以余意测之，五与午字皆通，盖五月建午，或用午字，何害于理？余尝效西昆，体作端午，诗云：孟甞此日钟英气王凤，今朝袭庆源，五色呈祥，文必显，丙时先诞位，非尊兰汤备浴，传荆俗冰，马浮江吊屈，魂却笑，唐家公主騃，预令驰驿剪祗洹。
为诗
孔子曰：人而不为周南召南，其犹正墙面而立，元泽谓为学，始于诗诗，始于二南，其意以为为者殆，犹老子之为学，为道论语之为礼，为乐之谓也。沈存中笔谈乃云：周南，召南，乐名也，胥鼓南，以雅以南是也。关睢鹊巢，二南之诗，而已有乐有舞焉，学者之事，其始也学周南，召南，未至于舞，大夏，大舞所谓为周南召南者，不独诵其诗而已，何其抵牾耶？案汉书王莽传云：初，申屠建甞事崔发为诗，顔师古注云：就发学诗也，然则班固亦以学诗为为诗，则存中之説非经意明矣。
緑竹
李济翁甞论诗，淇奥云：菉竹猗猗，按陆玑草木疏称：尔雅云：菉，王刍，郭璞注云：菉蓐也，今呼为鸱脚莎，或云即鹿，蓐草也，又尔雅云：竹篇蓄注云：似小棃赤茎，节好生道旁，可食，亦作筑，韩诗作，音笃，亦云篇，竹则明知非笋竹矣，今为辞赋，皆引猗猗，入竹事，大误也。当时谢庄竹賛云瞻彼中唐，緑竹猗猗，便袭其谬，殊乖理趣，茍谢賛若佳何不预文选，所以为昭明之弃也，陆玑字从王旁，非士衡者，余按舒王新传解緑竹云：虚而节直而和，疑当时亦指篇竹而云非，笋竹也，又任昉述异记云：卫有淇园，出竹在淇水之上，诗云：瞻彼淇奥，菉竹猗猗是也。又谓竹何耶？
迁莺
刘梦得嘉话云：今谓进士登第，为迁莺者久矣，葢自毛诗伐木篇云：伐木丁丁，鸟鸣嘤嘤，出自幽谷，迁于乔木，又曰：嘤其鸣矣，求其友声，并无莺字顷嵗省试早莺，求友诗，又莺出谷诗别书固无证据，斯大误也。余谓今人吟咏多用，迁莺出谷，事又曲名喜，迁莺者皆循袭唐人之误也故宋景文公诗云：晓报谷莺，朋友动，又云：杏园初日，待莺迁舒王云，莺犹寻旧友，唯汉梁鸿，东游作思，友人诗曰：鸟嘤嘤兮友之期，念高子兮，仆懐思南史刘孝标广絶交论云嘤鸣相召，星流电激，是眞得毛诗之意。
踆鸱
货殖传云：吾闻岷山之下沃野，下有踆鸱，至死不饥，云踆音蹲踆鸱，谓芋也，根可食以充粮，故无饥年，华阳国志曰：都安县有大芋，如踆鸱也，东坡云：岷山之下，凶年以蹲鸱为粮，不复疫疠，知此物之宜人也，本草谓芋土芝益气充肌，余案大唐新语载东宫卫佐，冯光震入院，校文选解蹲鸱云：今之芋子，即是着毛，萝卜也，萧嵩闻之，抚掌大笑，又案顔氏家训云：江南有一权贵，读误本蜀都赋注，解蹲鸱芋也，乃为羊字人馈，羊肉荅云，捐惠蹲鸱，举朝惊骇，尤可嗤笑。
靖康缃素杂记卷五
钦定四库全书
靖康缃素杂记卷六
宋 黄朝英 撰
猗嗟
元度确论云：猗倚也，若曰猗嗟昌兮，猗重较兮，猗与漆沮，猗与那与皆中有所倚，而生叹也，至于猗彼女桑，乃以谓采而薪之，则不可以言倚，而猗之义不通矣，故经义以谓承彼女桑而猗之，乃所以为倚盖，诗人所记，适其条桑之事而已，其论诚工，然説猗重较兮，以猗为叹辞，恐于义未安，盖亦不详考，舒王经义而误为之説也淇奥义云：猗倚也，重较者，所以为愼固也，猗自训倚而以为中有所倚而生叹，岂其误欤！
免爰
古语云：麞无胆兎，无脾鸨无舌，其説信然何以知其如此，按字説云赤与白为章，麞见章而惑者也，以此知其无胆，脾属土，土主信，故诗以兔爰刺，桓王之失信，以此知其无脾舌，所以通语言无舌，则无所告诉矣，故诗以鸨羽刺，君子下从征役，不得养其父母，以此知其无舌，又许愼注淮南子云：反舌百鸟舌也，能反易其声，以效百鸟之鸣也，无声者，五月阳气极于上微隂起于下百舌无隂故无声也。
説猫
杂俎云：猫目睛，旦暮圆及午，竖敛如綖，其鼻端常冷，唯夏至日暖，沈存中甞论欧阳公曽得一古畵牡丹丛，其下有一猫，未知其精，麄丞相吴正肃一见，曰：此正午牡丹也，何以明之？其花披哆而色正燥，此日中时花也，猫眼黑睛如线，此正午猫眼也，有带露花，则房敛而色泽，猫眼朝暮则睛圆，逐渐狭长，正午，则如一线耳，正肃公虽曰善求古人之意，然説猫处往往亦自于段氏云：
武敏
诗生民篇云：履帝武敏歆，攸介攸止，新传云，武足迹也，敏拇也。拇，谓之敏者，行能先人故也？乃引尔雅云：履帝武敏，敏，拇也，列子曰：后稷生乎巨迹，盖所谓帝武敏者，巨迹之拇也，姜嫄，履巨迹之拇，以祀郊禖之神，助喾祭事，事成而止，则当以履帝武敏为断句，歆字连下句读之，乃为允当，今学者皆读为履，帝武敏歆，殊无义旨，不然，则尔雅所引，何不连歆字邪。
芍药【握椒附】
先儒説诗溱洧刺乱也，其诗卒章言赠之以勺药，以为男淫女，葢勺药，破血，令人无子赠之，以勺药者，所以为男淫女也，又东门之诗疾乱也，其诗卒章言：贻我握椒，以为女淫男，葢椒气下达，用以养阳，贻我握椒者，所以为女淫男也，其说虽近乎鄙俚，然颇得诗人之深意，故志之。
太史
史记太史公自序云：谈为太史公，又云：太史公既掌天官，不治民，有子曰迁，迁生龙门，又云：太史公留滞周南，不得与从事，故发愤且卒，又云：太史公执迁手而泣曰：余先周室之太史也，予死，汝必为太史；无忘吾所欲论著矣，凡此以上，所称太史公者，皆谓司马谈也，又按本传云：太史公曰：先人有言，自周公卒五百嵗而有孔子又云：太史公与上大夫壶遂对答，又云：太史公曰：唯唯否否？又云：七年而太史公遭李陵之祸，凡此以上，所称太史公者，谓司马迁也，又文选报任少卿，书云：太史公牛马走，司马迁再拜言，五臣注曰：太史迁之，父走仆也，言已为太史公牛马之仆，盖自卑之辞也，又案，孝武本纪云：有司与太史公，祠官寛舒等议，韦昭注曰：説者以谈为太史公失之矣，史记称迁为太史公者是外孙，杨恽所称，余甞攷之，史记自序，前所指司马谈为太史公者，盖迁之辞也。后所指司马迁为太史公者，盖后人所定也，案汉仪注，太史公，武帝置，位在丞相上，后宣帝以其官为令行，太史公文书而已，而臣瓉又曰：百官表无太史公司马谈，但以太史丞为太史令，余案班固郊祀志曰：有司与太史令谈，班彪略论曰：孝武之世，太史令司马迁则谈，迁父子相继为太史公明矣，自序亦曰太史公，仍父子相续纂其职，又云：司马氏世主史官，故虽为令，而皆可以公称之也，迁尊其父，故呼谈为太史公，后人又尊迁，故呼迁为太史公，盖所称公者，如周公，召公，太公廷尉吴公，谒者仆射邓公，四皓有园公，夏黄公之类是也。非必是其外孙所称，韦昭乃以司马谈为非太史公，又以迁为太史公者，是杨恽所称误也。
石鼓
倦游杂録云：古之石刻，存于今者，唯石鼓也，本露处于野，司马池待制，知凤翔日，辇置于府学之门庑下，外以木櫺护之，其石质坚顽类，今人为碓硙者，古篆刻缺，可辨者几希，欧阳论石鼓，元在岐阳，初不见称于前世，至唐人始盛称之，而韦应物以为周文王之鼓，至宣王刻诗尔，韩退之直以为宣王之鼔在今凤翔孔子庙中鼓有十，先时，散弃于野，郑余庆置于庙而亡其一，皇祐四年，向传师求于民间得之，十鼓乃足，其文可见者四百八十五磨灭，不可识者过半，余所集録文之古者莫先于此，然其可疑者三四，今世所有，汉桓灵时碑，往往尚见在，距今未及千嵗大书深刻，而磨灭者，十犹八九，此鼔案太史公年表自宣王，共和元年至今，嘉祐八年，实千有九百一十四年，鼓文细而刻浅，理岂得存？此其可疑者一也，其字古而有法，其言与雅颂同文，而诗书所传之外，三代文章眞迹在者，唯此而已，然自汉以来，博古好奇之士，皆略而不道，此其可疑者二也；隋氏藏书最多，其志所録，秦皇帝刻石，婆罗门外国书皆有，而独无石鼓，遗近録逺不宜如此，此其可疑者，三也；前世所传古逺奇怪之事，类多虚诞而难信，况传记不载，不知韦韩二君何据？而知为文，宣之鼓也；隋，唐古今书籍麄备，岂当时犹有所见，而今不见之耶？然退之好古，不妄者，余姑取以为信耳。至于字画，亦非史籕，不能作也。
虑囚
汉书何武传云：武为州刺史，行部録囚，又隽不疑为京兆尹，每行县，録囚徒还，其母辄问有所平反，活几何人？顔师古注云：省録之知其情状有寃滞与不也，今云虑囚，本録声之去者耳，音力具，反而近俗，不晓其意，讹其文为思虑之虑，失其源矣，又案后汉卢延传云：帝乃临御道之馆，亲録囚徒，又张奋传云：和帝幸洛阳狱，録囚徒，又汉百官志云：诸州常以八月巡行所部，郡国録囚徒胡广，凡县邑囚徒，皆阅録视叅考辞状，有侵究者，即时平理也，又应奉为郡决曹史，行部四十二县，録囚徒数百十人，又北史太和四年，帝亲録囚徒二十年，幸华林园，亲録囚徒，隋开皇二年，亲録囚徒，前汉书及南北史皆谓之録囚徒，而新唐书本纪云：甲午，虑囚，或云，癸亥，虑囚，或以旱虑囚，或遣使虑免汝州轻系，皆以録为虑，余案太云：蹛于狴狱三嵗见録集韵云：録音良倨切寛省也，盖唐亦循袭旧史，语言以録为虑，未之改耳，顔氏所谓近俗，不晓其意，讹其文为思虑之虑，盖指唐人言也。故刘餗嘉话，称高祖平京师，李靖见收，太宗虑囚，见靖引与语，奇之，又王涯説通作虑此唐人用虑字之明验也。
靖康缃素杂记卷六
钦定四库全书
靖康缃素杂记卷七
宋 黄朝英 撰
固桑
新序云：平公浮西河中流而叹曰：嗟乎，安得贤士，与此乐者乎？固桑进曰：君言过矣，夫劒产于越，珠产江汉，玉产昆山，此三宝者，皆无足而至，平公曰：固桑来，吾门下食客三千人，朝食不足，暮收市租，暮食不足，朝收市租，吾尚可谓不好士乎？对曰：今夫鸿鹄，高飞冲天，然其所恃者六翮耳，夫腹下之毳，背上之毛，增去一把，飞不为高下，不知君之食客，六翮邪？将腹背之，毛毳也，平公黙然不应，余案説苑云赵简子游于西河而乐之，叹曰：安得贤士而与处焉，舟人古乗跪而对曰：夫珠玉无足，去此数千里，而所以能来者，人好之也，今士有足而不能来者，吾君其不好之乎？简子曰：吾门左右客千人，朝食不足，暮收市征，暮食不足，朝收市征，吾尚可谓不好士乎？古乗对曰：鸿鹄高飞逺翔其所恃者六翮也，背上之毛，腹下之毳，无尺寸之数，去之满把，飞不能为之益卑，益之满把，飞不能为之益高，不知门下左右客千人者有六翮之用乎？将尽毛毳也，案新序説苑皆刘向所撰也新序作平公説苑作赵简子新序作固桑説苑作古乗何异同如此，又説苑第一卷载楚文王爵筦饶事，而新序文王作恭王筦饶作筦苏，又班固古人表云：晋舩人固来顔，师古曰：即固乗也又尔不同，何邪？
六玺
蔡邕独断曰：皇帝六玺，皆玉螭虎纽，文曰皇帝行玺，皇帝之玺，皇帝信玺，天子行玺，天子信玺，天子之玺，皆以武都紫泥封之，又国玺谱曰传国玺，是秦始皇初并天下所刻，其玉出蓝田山，丞相李斯所书，其文曰受命于天，既寿永昌，高祖至霸上，秦皇子婴献之，至王莽簒位，就元后求玺，不与以威逼之，乃出玺投地，玺上螭一角缺，及莽败，李松持玺诣宛上更始，更始败，玺入赤眉，刘盆子既败，以奉光武，又西京杂记云：中书以武都紫泥为玺室，加緑绨其上，又吴书云：孙坚前入雒阳令人入井，探得汉传国玺，方圆四寸，上纽交玉龙，上一角缺，初，黄门张譲等作乱，天子出奔，左右分散，掌玺者以投井中，袁术将僭号，闻坚得玺，乃拘坚夫人而夺之，又，太康初，孙皓送金玺六枚，案传国玺不在六玺之数，应氏汉官仪皇甫世纪其论六玺文义，皆符汉官传国玺，文曰受命于天，既寿且康且康，永昌二字为错，不知二家何者为得？吴时无能刻玉，故天子以金为玺，玺虽以金于文不异，曩所得六玺者，乃古人遗印，不可施用也。
三台
李济翁资暇集云：今之啐酒，三十拍促曲名，三台何如？或曰，昔邺中有三台，石季伦常为游宴之地，乐工倦怠，造此以促饮也，一説蔡邕自侍书御史，累迁尚书三日之间，周厯三台乐府，以邕晓音律，制此説动邕心仰希，其厚遗亦近之，又刘公嘉话云：人以三台送酒，盖因北齐高洋毁铜雀台，筑三个台宫人拍手呼上台，因以送酒，案魏武帝建安十四年冬，作铜雀台，十八年九月作金虎台，古乐府云：铸铜为雀，置于台上，因名焉，又案北史齐文宣帝发三十余万人，营三台于邺，因其旧基而高博之，大起宫室，乃游豫焉。至是，三台成，改铜雀曰金凤，金虎曰圣应，冰井曰崇光。冬，十一月，登三台，御乾象殿，朝宴羣臣，则三台所建旧矣，但魏之冰井，台不知起自何年，至北齐但因其故基，而高博之耳，嘉话乃云：北齐高洋毁铜雀台筑三个，台与北史所载不同，以余意测之曲，名三台者，盖因北齐营三台以朝宴，羣臣得名也。
厠牏
汉书万石君传云，窃问侍者，取亲中帬厠牏身自澣，洒苏林云：牏音投，贾逵解周官云：牏行圊也，孟康曰：厠行圊，牏中受黄函者，东南人谓凿木空中，如槽谓之牏，余案説文以牏为筑墙短板，度矦切而玉篇集韵，以牏行圊字为从广，从俞音投，由是知中帬者谓其父之中衣也，厠牏者谓其父圊溷之板也，是二物者，建亲自澣洒，以见事亲孝谨，如此而顔师古不从此説乃谓亲身之小衫，若今言汗衫是也，果如顔氏之説则汗衫谓之厠，牏有害于理，而石建澣洒汗衫，亦未足为孝，谨之至也，盖其义当如苏林，孟康之説故后人循袭，所以谓如厠为厠，牏其説良自于此，余甞怪李济翁资暇集云：俗命如厠，为屋头称，并州人咸凿土为室，厠在所居之上故也一説北齐文宣帝怒其魏郡丞崔钦瓉，以溷汁沃头，后人或食或避亲长，不能正言，溷因影为沃头焉，盖济翁当时著论，亦不考究汉书，厠牏之説但随俗语谓为屋头，或云，沃头误也。
乐部
杨文公谈苑，载伶人王感化，少聪敏，未甞执卷而多识故实，口谐捷急，滑稽无穷，会中主引李建勲严续，二相游苑中，适见系牛于株枿，上令感化赋诗，应声曰：曽遭甯戚，鞭敲角，几被田单，火燎，身独向残阳，嚼枯草，近来问喘更何人？因以讥二相也，又中主徙豫章，浔阳遇大风，中主不悦，命酒独酌，指北岸山问，舟人云：皖公山愈不怿，感化独前，献诗曰：龙舟万里，架长风，汉武浔阳事，正同珍重，皖公山色好影斜，不落夀杯中中主大悦，赐束帛，余读江南野録载李家明，事当嗣主，时为乐部头，能滑稽善讽谏，亦载二诗，其词大同小异，咏牛诗曰：曾遭甯戚，鞭敲角，又被田单，火燎身闲，背斜阳嚼枯草，近来问喘，更无人龙舟，诗曰：龙舟轻飐，锦帆风，正值宸游望逺空回首皖公山，色翠影斜，不到夀杯中嗣主，因恸俛首而过，谈苑以感化为建州人野録以家明为庐州人，谈苑谓中主野，録谓嗣主，未详孰是。
寒鼈
唐李济翁甞论文选曹植乐府云：寒鼈炙熊蹯，李氏云：今之湆，肉谓之寒，盖韩国事馔尚此法，复引盐铁论羊淹鸡寒，刘熈释名韩羊，韩鸡为证，寒与韩同，又李以上句云脍鲤臇胎，鰕因注诗曰：炰鼈脍鲤，五臣兼见上句云脍，遂改寒鼈为炰鼈，以就毛诗之句，又子建七启云：寒芳莲之巢，脍西海之飞鳞五，臣亦改寒为搴，搴取也，何以对下句之脍邪？况此篇全説修事之意，独入此搴字，于理未安，上句既改寒为搴，即下句亦宜改脍为取，纵一聨稍通，亦与诸句不相承接，以此言之，明子建故用寒字，岂可改为炰搴邪？斯类篇篇有之，学者幸留意，所载此而已，余观荆楚嵗时记云鸡寒狗热，厯兹承久，乃引释名云：韩国之食，又云：崔植薄，徒见史篇，则作寒字，语言错乱，竟未详其旨意，然以此考之，益信其使寒字，而五臣注解，乃妄有改易明矣。
惧税
南唐近事云，金陵建国之初，军储未实，关市之利，敛率尤繁，农商苦之，而莫达于上，时属近甸，亢旱日久，祈祷无应，上他日举觞苑中，宣示宰臣曰：近京三五十里皆报雨足，独京城不雨，何邪？得非狱市之间，寃枉未伸乎？
<子部,杂家类，,杂考之属，,靖康缃素杂记，,卷七>诸相未及对，申渐高，厯陛而进曰：雨惧抽税，不敢入京，上因是悟之，翊日下诏停一切额外税，信宿之间，膏泽告足，故知优旃漆城那律瓦，衣不为虚矣，又江南野録载李家明，从嗣主游后苑，登于台观，盛望钟山，雨曰：其势即至矣。家明对曰：雨虽来，必不敢入城，嗣主怪而问之，家明曰：惧陛下重税，嗣主曰：不因卿言，朕不知之，遂令榷务半而征之，余甞攷二説大同小异，然近事及国初野録以为嗣主近事，谓申渐高，野録谓李家明其不同如此，孰谓书可信邪。
一麾
笔谈云：今人守郡谓之建麾盖，用顔延年诗一麾乃出守，此误也。延年谓一麾者，乃指麾之麾，如武王右秉白旄以麾之麾，非旌麾之麾也，延年以阮始平诗云屡荐不入官，一麾乃出守者，山涛荐咸为吏部郎，三上，武帝不用，后为荀朂一挤，遂出始平，故有此句。延年被摈，以此自托耳，自杜牧为登乐游原，诗云：拟把一麾江海去，乐游原上望昭陵，始谬用一麾，自此遂为故事，凡此以上，皆存中之语，以余意测之，杜樊川之意，则善矣而谓之拟把，则尤谬也。盖自作太守，而谓之一麾，于理无碍，但不可以此言赠人作太守耳，宋景文公诗云：使麾得请印垂要，又云：一封通奏，领州麾，又云：乞得一麾行，又云：竟获一麾，行是眞得延年之意，未甞谬用也。
靖康缃素杂记卷七
钦定四库全书
靖康缃素杂记卷八
宋 黄朝英 撰
搂罗
酉阳杂俎云：俗云搂罗，因天宝中进士，有东西堋，各有声势，稍窘者多，会于酒搂，食毕罗，故有此语。予读梁元帝，风人辞云：城头网雀，搂罗人首，则知搂罗之言，起已多时，一云：城头网张雀搂，罗会人着，又苏鄂演义云搂，罗干了之称也。俗云：骡之大者，曰搂骡骡，罗声相近，非也，又云：娄敬甘罗，亦非也。盖搂者也，罗者，绾也，言人善当荷干办了事者，遂谓之搂罗搂，字从手，旁作娄，尔雅云：娄，聚也，此説近之然南史顾欢传云：蹲夷之仪，娄罗之辨，又谈苑载，朱贞白诗云：太娄罗乃止。用娄罗字又五代史刘铢传云：诸君可谓偻防儿矣，乃加人焉。
阿奴
晋书周顗传云：顗弟嵩，甞因酒瞠目谓顗曰：君才不及弟，何乃横得重名，以所然蜡烛投之，顗神色无忤，徐曰：阿奴火攻，固出下策耳，又案络秀传云：甞冬至，置酒络秀，举觞谓三子曰：吾本渡江，托足无所，不谓尔等并贵列吾目前，吾复何忧！嵩起曰：恐不如尊旨，伯仁志大而才短，名重而识闇好乗人之弊，此非自全之道，嵩性抗直，亦不容于世，唯阿奴碌碌，当在阿毋目下耳，阿奴，谟小字也。观世説所载正与此同，注云：阿奴周谟也，然则投烛之事，当云阿嵩火攻固出，下策耳，其称阿奴，盖史误也。【顗嵩俱为王敦所杀，谟终，丹阳尹】。
摸索
刘梦得嘉话云：许敬宗性轻傲，见人多忘，或谓之不聪，敬宗曰：卿自难记，若遇何？刘？沈：谢！暗中摸索着，亦可识之，而东坡杂记又云：徐陵多忘，每不识人，人以此咎之，陵曰：公自难识，若曹刘沈谢辈暗中摸索亦合认得斯二説大同小异，然徐陵南朝人，不知东坡得之于何书？或云非东坡议论案梁书何逊刘孝绰并见重于世，世谓之何？刘又沈约谢朓，亦有诗名，朓从月不从目，故字晖，故世祖论云多而能者沈约，少而能者谢朓，何逊杜少陵醉歌曰：何刘沈谢力未工，皆用何？刘沈谢而杂记，乃以敬宗为徐陵何？刘为曹？刘错杂如此，益知非东坡之説。
酝借
汉书薛广德传云：温雅有酝借，顔师古注云：醖言如醖，醸也，借言有所荐，借也，又云：寛博有余也，醖于问切，借才夜切，或用蕴字，而苏鹗演义云蕴，借者人雅度之称也，蕴者蓄也，借者籍也，籍者，积也，言蓄美积德之谓，乃引陆贾传云：声名籍甚，谓积累声名之多也，或曰，声名籍甚，谓狼籍甚盛也，苏鹗解狼籍者，物杂乱之貌，狼谓豺狼也，籍者，借也，言狼起卧游戏，多借其草而草皆杂乱，遂成狼藉之名，借为籍者遂其语，顺也。
台乌
汉书朱博传云：御史府史舍百余区，井水皆竭，又其府中列栢树，常有野乌数千栖宿其上，晨去暮来，号朝夕乌，乌去不来者数月，长老异之，及观顔氏家训乃云汉书御史府中列栢树，常有野鸟数千，栖宿其上，晨去暮来，号朝夕鸟，而文士误作乌鸢用之，余案白氏六帖与李济翁资暇集，其余简编所载，及人所引用，皆以为乌鸢而独家训以为不然，何哉？余所未喻。
鸲鹆
字説鸲从勾鹆，从欲解云，鸲鹆，多欲尾而足勾焉，余少时读字説而不解其义，后因看段成式酉阳杂俎云：鸲鹆交时，以足相勾，促鸣如鼓，翼相鬭状，往往堕地，人或就将掩之，取其勾足为魅药，今观鸲鹆，羣集木上，其间或有双堕地者，以是验成式之言果不妄，而舒王于百家，小説之书无所不取也。唐耜注字説但云鸟名引考工记曰：鸜鹆不逾济而已，其它无义，葢唐公亦未见段成式之説。
秋千
许愼説文后序徐注云：案词人高无际，作秋千，赋序云秋千，汉武帝后庭之戏也，本云千秋祝夀之词也语讹，转为秋千，后人不知本意，乃旁始加革为秋千，字案秋千，非皮革所为，又非车马之用，不合从革，又古今艺术曰：秋千北方戎戏以习轻趫，又开元遗事，云天宝宫中，至寒食节，皆戏秋千，令宫嫔辈以为燕乐，帝呼为半仙之戏，都下士民因而呼之。
州
唐李济翁甞谓州者，以其土俗轻，故名其州，今作杨柳之杨谬也，又沈存中笔谈云：予奉使至古契丹界，见大蓟树如车盖，中国无此大者，其地名蓟，恐其因此也，如杨州宜杨荆州，宜荆之类，余案古本尚书，及太史公记班固汉书所载淮海惟州，并无作杨字者，乃知济翁所论为得经意，而存中之説谬矣。
靖康缃素杂记卷八
钦定四库全书
靖康缃素杂记卷九
宋 黄朝英 撰
马嵗
司马温公考异云，张万嵗掌国马唐统纪云万嵗三代典羣牧，恩信行陇右，故陇右，人谓马嵗为齿为张氏讳也，案公羊传，晋献公谓荀息曰：吾马之齿亦已长矣，然则谓马嵗为马齿有自来矣，岂为张氏讳哉！
格五
汉吾丘夀王以善格五，召待诏注云：格五簺也，説文曰行棊相塞，谓之簺鲍宏，簺经曰：簺有四采，塞白乗五是也乗五至五即格不得行，故云格五，簺先代反，又世俗有蹙融之戏，谓以奕局取一道人各行五棊，即所谓格；五也。唐资暇集，谓融宜作戎，此戏生于黄帝蹙鞠，意在军戎也，殊非圆融之义，又引庾元威着着座右，方所言蹙戎者，即今之蹙融也，其説甚佳，然谓生于黄帝蹙鞠，则又误矣。案汉书枚臯传云，蹵鞠刻镂，又霍去病传云，尚穿域躢鞠，顔师古注云：鞠以韦为之，中实以毛，蹵躢为戏乐也，则蹙鞠非蹙融明矣，案西京杂记云：汉成帝好蹙鞠，羣臣以蹙鞠为劳体，非至尊所宜，帝曰：朕好之，可择似而不劳者奏之，家君作弹棊以献，又唐薛嵩好蹙鞠，刘钢劝止之曰：为乐甚众，何必乗危邀顷刻之欢，皆谓蹙鞠为劳动，则明知非蹙戎也，今人又以蹙鞠为击鞠。盖蹵击一也，沈存中乃以击鞠为击木，毬子故谓与蹵鞠异，反以为传写之误，非也，故唐书所载，但云击毬，不谓之鞠，其义甚明。
饧粥
刘梦得嘉话云：为诗用僻字，须有来处，宋考功诗云：马上逢寒食春来，不见饧，徐盈切，甞疑此字，因读毛诗郑笺説吹箫处云：即今卖饧，人家物六经，唯此注中有饧字，后辈业诗，即须有据，不可学，常人率焉而道也？又本朝宋子京寒食，诗云：草色引开，盘马路箫声，吹暖卖饧，天其亦用郑笺，吹箫卖饧之义，然词致骚雅，胜考功逺矣余常攷嘉话所载，春来不见饧，云是宋考功诗，比因阅沈云，卿咏驩州，不作寒食，诗云：岭外无寒食，春来不见饧，洛阳新甲子，何日是清明花柳争朝发，轩车满路，迎帝乡遥可念，肠断报亲情，是时，沈谪驩州，故有是诗，但未见宋全篇耳，考其词意，似是云卿之诗，盖沈宋俱仕武后朝，故所传容有讹谬，所未详也。李义山诗云：粥香饧白杏花天，省对流莺坐绮筵，又宋子京，途中清明，诗云漠漠轻花，着早桐客瓯饧粥，对禺中寒食，清明多用饧粥事。
储胥
雄甘泉赋云：近则洪崖，旁皇储胥努阹，又长杨赋云：木雍枪累，以为储胥，吕延济云：枪累作木枪，相累为栅也，苏林注云：木拥栅其外，又以竹枪累为外储也，顔师古云储峙也，胥须也，以木拥枪，及累绳连结，以为储胥，言有储蓄，以待所须也，汉武帝作储胥馆，故李义山诗云：风云，长为护储胥，宋子京伤孟昭图云：密疏叩储胥，又侍宴云：秋色遍储胥，又思归老云，至今三籍在储胥，又荅朱彭州云：九番官树老储胥，又续春词云：苍龙驱暖入储胥，盖储胥，犹言皇居也，不必云有储蓄，以待所胥也，故张平子西京赋云：既新作于迎风，加露寒，与储胥，又沈约应敎诗云：南瞻储胥观，西望昆明池，又南史武帝诸子传檄云：偃师南望，无复储胥露寒，河阳北临，或有穹庐毡帐，西京赋注云：武帝先作迎风馆，后加露寒，储胥二馆。
名谶
归田録云，宋郑公庠，初名郊，字伯庠，与其弟祁，自布衣时，名动天下，号为二宋，其为知制诰，仁宗骤加奬眷，便欲大用有忌，其先进者谮之，谓其姓符，国号名应郊天，又曰：郊音交交者，替代之名也。宋交，其言不祥，仁宗遽命改之，公怏怏不获己，乃改为庠，字公序，公后更践二府，二十余年，以司空致仕，兼享福夀而终而谮者，竟不见用，以卒，可以为小人之戒也。又西清诗话云：宋元宪公始拜内相，同列谮其姓，宋而郊名非便，公奉诏更名庠，意殊怏怏，不满会用新名移书叶道卿，乃呼同年叶戏荅，公曰：清臣宋郊牓，第六中选徧，阅小録无宋庠者，不知何许人，公因寄一絶自解云纸尾，勤勤问姓名，禁林依旧玷华缨，莫惊书録题臣向只是当时刘更生，又杨文公谈苑云：太平兴国四年，北戎寇边，车驾幸大名府方渡河，有人持手版邀乗舆前驱斥之，号呼道旁，自言献封事，太宗令接取视之，乃临河主簿，宋捷，上甚喜，即以为将作监，此乃以姓名，盗爵禄者也，此与元宪公姓同而事异，良可嗤笑。
江为
江南野録载江为者，宋世淹之后，先祖仕于建阳，因家焉。世习儒素，少游庐山，白鹿洞，师事处士陈贶，酷好诗句，居二十余年，有风雅，清丽之态，所载此而已，余观南史淹传，字文通，济阳考城人，宋少帝时，黜为建安吴兴令，终于梁，天监中左衞将军子蒍嗣，又案吴均传云，先是，有济阳江洪，工属文，为建阳令，坐事死，案江洪，齐时为太学生，竟陵王子良开西邸，招文学，时王僧孺与太学生虞义丘国賔萧文琰，丘令楷，江洪，刘孝孙以善辞藻游焉，而僧孺与高平徐夤俱为学林则洪仕于齐，梁间明矣，淹与洪，其系皆出于济阳，考城而又俱仕于齐，梁间淹甞，为建安令，其后它迁，洪为建阳令，而死于建阳，则江为之系，实出于洪益明矣，而野録云，宋世淹之后，又云：先祖仕于建阳，因家焉。彼乃不敢别白言之，盖未甞见吴均传所载江洪之事，乃妄臆度而为之説也。
房乔
沈存中甞谓予家有阎博陵，画唐秦府十八学士，各有眞賛名字与史所载不同，或以字为名，或书名而不书字者，其论甚美，然谓房眞龄字乔年，旧史乃云房乔字眞龄，既而云唐书成于后，人之手所传，容有讹谬，甚非也，末云：以旧史考之，魏郑公对，太宗曰：目如悬铃者佳，则眞龄果名非字也，何其谬欤？盖所谓悬铃者，乃铃铎之铃而眞龄乃年龄之龄，唯其为年龄之龄，故字以乔年，此理甚明，而存中乃不之省，何也？然房梁公名字，大抵不同眞賛云房眞龄字乔皆未详也。又韩愈集中有王。中神道碑云：讳中，字某案，实録新旧传皆名仲舒，字中，愈又作燕喜亭记称为王中，然则中必字也，碑文误耳，政与房乔名字一同。
高阳
太史公记，沛公引兵过陈留，郦生踵军门上谒曰：高阳贱民郦食其时，沛公方洗谓使者曰：言我方以天下为事，未暇见儒人也，郦生瞠目按劒叱使者曰：走复入言，沛公，吾高阳酒徒也，非儒人也，沛公遽雪足杖，矛曰：延客入，又世説载季伦每临习郁池，未甞不大醉，常曰：醉我高阳池也防阳小儿为之歌曰：山公时一醉，迳造高阳池刘义庆云，高阳池在防阳，案史记及汉书，食其本传称，食其陈留高阳人也，又云：沛公略地陈留郊，使人召食其，食其至，入谒，则高阳在陈留明矣，又案晋书载简，鎭防阳时，诸习有佳园池，简每出游之池上，置酒辄醉，名之曰高阳池，然则防阳习池谓之高阳池者，盖取郦生高阳酒徒之义也。
靖康缃素杂记卷九
钦定四库全书
靖康缃素杂记卷十
宋 黄朝英 撰
和松
晋庾传云：有重名，为缙绅所推，而颇聚敛积实，谈者讥之，都官从事温峤甞劾奏更器，峤曰：峤森森如千丈松，虽磊砢多节，施之大厦，有栋梁之用，而温峤传曰：峤为都官从事，散骑常侍庾有重名，而颇聚敛，峤举奏之，京都振肃，盖是时温峤为都官从事，为散骑常侍，二人同在朝廷，是之所器者，温峤，非和峤明矣，及观和峤，传又云从事中郎庾见而叹曰：峤森森如千丈松，虽礧砢多节目，施之大厦，有栋梁之用，而世説亦云子嵩，目，和峤云云，何其谬欤？良由修史者杂出于诸儒，而非一人之笔，故其谬戾如此，今之学者，至有云和氏之松千丈，益谬矣。
顔介
北史载顔之推齐文宣时为黄门侍郎，齐亡入周，大象末，为御史上士，隋开皇中，太子召为文学，深见礼重，寻以疾终，而唐书又曰：自高齐入周，终隋黄门郎，与北史所载不同，北史云，之推在齐有二子，长曰思鲁，次曰敏楚，盖示不忘本也。而唐书云：师古父，思鲁以儒学显，武德初，为秦王府记室叅军事，又云：师古叔游秦，武德初，累迁亷州刺史撰汉书决疑，师古多资取其义，又与北史不同，南史载顔协二子之仪，之推，并早知名，则之仪为长，推为次明矣，而北史载之推字，介弟之仪，字升则，以之推为兄之仪为弟，其不同又如此，何耶？
贵学
顔氏家训云：夫读书之人，自羲，农以来，宇宙之下，凡识几人，凡见几事，世人不问愚智，皆欲识人之多，见事之广，而不肯读书，是犹求饱而懒营馔，欲暖而惰裁衣也，其説信然余案晋书虞啸父仕，孝武帝为侍中，甞侍饮宴，帝从容问曰：卿在门下，初不闻有所献替，何耶？啸父家近海，谓帝有所求，对曰：天时尚温，防鱼虾鲊未可致，寻当有所尚，献帝大笑，唐苏良嗣，高宗时为荆州刺史，有河东寺，本萧詧为兄河东王所建，良嗣曰：江汉间何与河东乎？奏易之，而当世恨其少学云，又王元宝富而无学识，甞会賔客，明日，亲友谓之曰：昨日必多佳，论元宝曰：但费锦纒头耳，良可嗤笑。
刋诏
晋书刘邈传云：时孝武帝觞乐之后，多赐侍臣文辞，诏义有不雅者，邈辄焚毁之，其它侍臣被诏，或宣之，故诵者以此多邈，又徐邈传云：帝宴集酣乐之后，好为手诏诗章以赐侍臣，或文辞率尔，所言秽杂，邈辄应时收敛，还省刋削，皆使可观，经帝重覧，然后出之，是时侍臣被诏者，或宣之故，时议以此多邈。
梦笔
梁江淹传云，淹甞宿于冶亭，梦一丈夫，自称郭璞谓淹曰：吾有笔在卿处多年，可以见还，淹便探懐中得五色笔一以授之，尔后为诗絶无美句，时人谓之才尽，又纪少瑜甞梦陆倕以一束青镂管授之，云：我以此笔犹可用，择其善者，其文因此遒进，又唐李峤为儿时，梦人遗双笔，自是有文辞，十五通五经，薛元超称之，自梁至唐，梦笔者凡三人，今世为文辞者，多以江氏为梦笔之裔，然淹梦人取笔，殆非佳语，不知纪氏，李氏亦自可称，梦笔之裔，尤为佳也。然求注引典略云：江淹少梦人授以五色笔，因而有文章，此一事，又不载于本传，何耶？
甘罗
史记甘罗者，甘茂孙也，茂既死，甘罗年十二事，秦相文信矦吕不韦后因説赵有功始皇封为上卿，未甞，为秦相也，世之人见其事，秦相吕不韦因相传以为甘罗十二为秦相，大误也。唐资暇集，又谓相秦者是罗，祖名茂，以史记考之，又不然，茂得罪于秦王，亡秦入齐，又使于楚，楚王欲置相于秦，范蜎以为不可，故秦卒相向夀而茂竟不得复入秦，卒于魏，以此观之，则茂亦未甞相秦也，杜牧之偶题云：甘罗昔作秦丞相，其亦不考其实，而误为之説也。
金根
刘公嘉话云：昌黎生，名父之子，虽敎有义方，而性颇暗庸劣，甞为集贤校理，史传中有説金根处皆臆断之曰：岂其误欤？必金银车也，悉改根字为银字，至除拾遗，果为谏院，不受，又大唐新语云：张由古素无学术，厯官台省，甞于众中，叹班固文章不入文选，或谓之曰：两都赋燕山铭，典引等并作文选中，何云无由古曰：此并班孟坚文章，何关班固事，闻者莫不絶倒。
枤杜【枤音第】
旧唐书载明皇时，宰相李林甫自无学术，仅能秉笔，有才名，于时者尤忌之，林甫典选部时，选人严迥判语，枤杜二字林甫，不识谓吏部侍郎韦陟曰：此谓杖杜，何也？陟俛首不敢言，又太常少卿姜度妻诞子，林甫手书庆之曰：闻有弄麞之庆，客视之掩口，故东坡云甚欲去为汤饼，客唯愁错，写弄麞书，盖用此也。惜乎新史不载其事。
靖康缃素杂记卷十