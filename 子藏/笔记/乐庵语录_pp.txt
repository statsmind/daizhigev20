钦定四库全书
子部十
乐庵语録
杂家类一
杂学之属
提要
臣等谨案乐庵语録五卷宋龚昱撰，昱字立道，昆山人，从学于李衡，録衡平日讲学之语，为此书乐庵者，衡所居也，衡为学以论语为本，尝有得于洛人赵孝孙之说孝孙之父受业，伊川故衡亦渊源程氏所著周易义海撮要，已别着録是编，阐明理学间论诗文亦有涉及二氏者，如因縁地狱诸说未能粹然无疵，而超悟处，自非浅人所及，卷末载衡本传及遗事数则又有吴仁杰后序，王蔺孙侨游，洚周必大范成大王，遂刘炜诸人跋语甚详，观其抗章论事，不避权贵，临殁，从容笃于任恤，真能脱然于富贵生死之际，以之印证所言，庶几躬行实践，非空谈性命者，可比仁杰后序云：吾友龚君立道笃意于学，从先生游者，六年，闻微言，要指必书于策，亦可谓不忘其师者矣！明方鹏昆山人物志称昱蔚有文学，安贫乐道，乡人谓之龚山，长所居曰栖间堂，陆游刘过皆为赋诗云。
乾隆四十七年二月恭校上
总纂官 臣纪昀 臣陆锡熊 臣孙士毅
总校官 臣陆费墀
●钦定四库全书
乐庵语録卷一
（宋）龚昱 编
先生曰：宣和庚子岁，某以舎选贡京师，入辟雝肄业，率性斋同舎生赵孝孙仲修者，洛人伊川先生髙弟赵颜子之子也，于某有十年之长，辛丑春，同试南宫，仲修中优选，而某被黜落，仲修勉之曰：公盛年一跌，庸何伤？姑归读书可也，且曰：公曽读论语否？某意颇不怿，即应之曰：三尺之童皆读此，何必某仲修笑曰：公既知读此果，曽从头理会否？且道学而时习之一句，以何者为学？某未知所对，仲修徐曰：所谓学者，非记问诵说之，谓非絺章，绘句之谓，所以学圣人也，既欲学圣人，不可有作辍之伪，出入起居之时，学也，饮食游观之时，学也，疾病死生之时，亦学也，人须是识得造次必于是，颠沛必于是，立则见其参于前，在舆则见其倚于衡，方可以学圣人，某闻其言，顿若有悟，请益，曰：为学之道，敬闻命矣！敢问事业何如？仲修曰：事业正自为学中来，今且未要论大事，只如作一郡若行，得论语中三句，便做个好知州，先生曰：愿闻之，仲修曰：道千乘之国，敬事而信，节用而爱人，使民以时，是也。千乘之国，若今之一州，果能行此，如何做得不好，先生佩服其言，每曰：吾平生操心，行已立朝事君，皆赵公之言，有以发之。
先生蚤岁，尝问胡靖元绩曰：人皆悦，生恶死，死果足畏耶？元绩曰：死何足畏！人之所以畏死者无他，只自惑于释氏，天堂地狱之说，我若无罪，何畏之有？先生曰：如何可使无罪，元绩曰：但于颜子非礼勿视，非礼勿聴，非礼勿言，非礼勿动处，再三体验，自然无罪，先生是其言，常书之座右，饮食起居以自省云。
或问：如何是道？先生曰：世所谓学道者往往外求，不知向外去，又那得道？若能于父子亲于君臣义于夫妇，和于兄弟敬于朋友信，只此便是道，何必他求？今人更不去人伦，上寻讨，但曰：吾学道亦惑矣。
人理会得一个诚字，便是天理中人，不可只作不妄语，说中庸言诚则明，孟子言反身而诚，乐莫大焉，到这般田地上，多少快活！仆曰：毕竟如何？先生曰：别有甚难暁处，只是一念不动，若妄念一生，便不是诚。
或问：如何是天命之谓性，先生曰：此一句要说出之谓二字，天命你的便是你之性不干天事。
扬子云著书，首言学行之上也，学而不行，与不学同，今人读书作文，岂不是学？至于圣贤，事业则不能行所阅者，纸上语耳，何益于事！
瞿昙自谓从旷大刼来，种种修行，后来只得个一念不动，方能成道，虽然如是，若只守着一念不动，乃是个土木人，易言寂然不动，必继之以感而遂通天下之故人，须是理会得这个道理。
或曰汉髙祖言陈平智有余而难独任，五常中，惟智不可有余智有余，则流于小人，所以难独任，先生曰：岂独智不可有余仁，有余则流而为姑息，义有余，则流而为忍人，礼有余则巽在床下，信有余则如尾生矣，大凡作事，只是适中便了，若有余于此，则不足于彼。
人读书，须是识字，固有读书而不识字者，如汉之孔光，张禹，唐之许敬宗，栁宗元非不读书，但不识字，或问其说，先生曰：孔光不识进退，字张禹，不识刚正字，许敬宗不识忠孝，字栁宗，元不识节义字。
惟辟作威，固是如此，纣之作威杀戮，岂不是作威，乃以此得罪天下后世，惟有徳然后可以作威，故曰徳，威惟畏。
学者当以心明经不当以经明经
西都无三杰，则四皓不得高卧东都，无寇邓，则子陵不得终隐。
或问：如何是天得一以清，先生曰：夫物不一，而各有其一，如日月之照临，星辰之辉粲，风雷之鼔舞雨露之渗漉，各有其一而不相乱，天惟得此不一之一，是以清净无为而化，推此言之，地得一以宁，神得一以灵，谷得一以盈，万物得一以生，侯王得一以为天下正，亦只是这个道理，且如人君治天下，亦何容心哉？公卿大夫各依其等，列士，农、工、商，各就其职分，如此，则尊卑贵贱，不相混殽，好恶取舎不相贸乱，天下自然而治。
天地之性人为贵，当作两句读，宇宙之间，一切所有之物，皆具天地之性，虎狼，有父子之仁，蝼蚁，有君臣之义，雎鸠，有夫妇之别，鸿鴈，有兄弟之序，仓庚有朋友之情，若此者，岂非天地之性，而人独为贵者，何哉？物得其偏，人得其全也。
或问：孟子尽心之说，先生曰：一念不动，便是尽心处，或人未悟，先生曰：人生而静，天之性也；感物而动，性之情也，人之真性，了无一物，一或翳之，懵不之觉，若不为物所动，则妄念情欲，廓然自除，非尽心而何？
孔子曰：朝闻道，夕死可矣，道是何物？闻何所闻？易曰：通乎昼夜之道而知，又曰：原始反终，故知死生之说，只这个便是道，有生必有死，犹有昼必有夜，能通死生于一理，则可以死矣！人所以贪生恶死者无他，只为不闻这个道理。
孔子对颜渊问仁，曰：克己复礼为仁，一日克己复礼，天下归仁焉，必继之曰：为仁由己，而由人乎哉！尧舜非不克己而不能诏，其子禹非不克己而不能诤，其父周公非不克己，而不能化其兄，须是他自肯始得。
中体也，庸用也体以居之，用以行之，中庸之义尽矣。
读一部书，须是识他宗旨，如孟子一书宗旨，在仁义上。
人之贫富贵贱，吉凶夭寿，莫不有命，召公告成，王曰：若生子，罔不在厥初生，自贻哲命，今天其命，哲命吉凶，命歴年此数事，固定于有生之初，必曰：自贻哲命，岂所谓命者，虽系于天，而亦自我为之邪？
周之礼乐备于庶事之间，如汉上之游女，无思犯礼伐条之，妇人能勉以正衰世之公子信厚，中林之武夫好徳无非礼乐，中和之发见者，至秦并吞六国，尽有三代礼乐之器，扬子云乃谓其庶事之不备者，以其皆文具也。
曰心，曰性，曰天，曰：命此四物，难为分别，挥而散之，一者为四敛而归之，四者为一。
王氏之学离伊川之学合
昔有学无心者，前辈谓之曰：将学无心，即有心矣，求之六经，曰：存心也，养心也，治心也，正心也，知此然后可以无心。
圣人著书立言，皆所以开导后学，但一堕言诠，未免一偏之蔽，要当言语断絶处黙识而意会。
直方大固可与天地参，然能直而不能屈，能方而不能圎，能大而不能细，第可语，显诸仁而不可语，藏诸用。
文章事业，本无二理，学者不可溺，其偏一以贯之，则无入而不自得，论语谓子以四教，文；行，忠，信，则文在所先，又谓弟子入则孝，出则弟，谨而信，泛爱众，而亲仁，行有余力，则以学文，则文在所后，或先或后，错综之义也。是之谓一贯之学。
哀公问社于宰我，宰我对曰：夏后氏以松，殷人以柏，周人以栗，曰：使民战栗子闻之曰：成事不说，遂事不谏，既往不咎，使民战栗，上又加一曰字，即知非宰我对，哀公之辞，乃哀公自言也，夫子闻之，是以云云，若是宰我错说了，夫子必直攻之。
大事固当理会，须是更去小事上用心，子思言，致广大而尽精微，大者既无所不通于小事，亦不放过，如孔子自是天縦圣人，乡党一篇，举足动步，皆不敢忽，故能纎悉尽善山谷，尝有诗戒，少游云，才难不易，得志大略，细谨细谨，诚不可略。
子贡尝曰：夫子之文章，可得而闻也？夫子之言性与天道，不可得而闻也？子贡非特不闻性与天道，夫子之文章，亦未之闻，日月星辰，天之文也，山川草木，地之文也，威仪文辞，人之文也，天地一元之气，亭毒于覆载之间，故着为日月星辰散为山川草木，圣人之盛徳充实而有光辉，故见面盎背，施于四体，发而为威仪文辞，文章之与性，天道岂二物哉？
既曰思道，又曰：无思，既曰得道，又曰：无得方求悟时，固当思固当得，及其既悟，则了无所思，了无所得，此入道浅深之候也。
子曰：吾道一以贯之，曽子曰：唯至于论孝，乃避席曰：参不敏，何足以知之，夫道在我一唯便悟，无容声焉，若论孝曽子非不晓，必求夫子详言之者，岂欲因以诏天下后世邪！
以中庸大学杂置礼记中，汉儒明经，惟此一事可人意。
散文自有声律，如盘谷序，醉翁亭记皆可歌，韩退之送权秀才序云：其文辞宫商相宣，金石谐和，即此可知矣。
栁子厚言儒者韩退之犹赵岐言儒家唯有孟子
曽子启手足之际，告孟敬子曰：人之将死，其言也善，但欲使孟敬子切于信，已之说耳，曽子之言，何尝一日不善，岂特见于将死之时。
乐庵语録卷一
●钦定四库全书
乐庵语録卷二
（宋）龚昱 编
人之行已在夫妇，上不能尽道，他无足观矣。诗三百篇，可以厚人伦，美教化，等而上之，又能动天地，感鬼神，推其原亦不过始于夫妇。
世有言西方凈土者，先生曰：东方南方，北方无凈土邪。
夫子言非礼勿视，非礼勿聴，非礼勿言，非礼勿动，又曰，毋意，毋必毋固，毋我勿也！毋也！皆禁止之辞，未造乎时中之妙也。时中之妙，圣人罕言，小人窃此则为无忌惮矣。
仁者觉也，声色之来，我能觉，则不为声色所移，货利之来，我能觉，则不为货利所溺，若能随念而觉，随事而觉，去圣人不逺矣论语云：君子无终食之间违仁，此之谓也。
讼六五，曰讼元吉，六五，得位居尊，人岂得而讼之，故诸儒皆以为聴讼之主，聴讼者，臣下之职，非人君所当知也，孔子曰：吾未见能见其过而内自讼者也，得位居尊，有过而能自讼，斯无愧于为君之道，禹汤罪已，正合此义。
蒙初六，曰发蒙，利用刑人，用脱桎梏以往，吝童蒙之时，知识未明，欲发其覆当如用刑而加之桎梏，俾不得放逸可也，若脱之以往，则吝戾象曰：以正法也，正法者，严以正其师法云耳。
欲知天心，但看人心如何记得唐时一岁会稽大旱，迁市不雨，祈山川，庶神又不雨，觞土龙舞，巫觋愈益不雨，或言有能捕退，龙而噪之者，召之至，尽其术而旱，复如故，太守怒，将擒治之术，人遁去，得其遗箧，大书一纸曰人旱，此语亦自有理。
治天下国家，与一郡一邑，不必屑屑求人之小过，但择其罪之尤者，治一二辈足矣，舜典言四罪而天下咸服，所罪者止四人，而天下之人莫不尽服，罚当其罪，则惩一可以劝百矣。何必多杀。
前辈自警之际，止是思量做人邵康节尝言学为人之仁，学为人之事，吕舜从训，其子弟曰：吾从贤士大夫游，毎毎过相推重，吾自省纔，免禽兽之行，而巳未能便合人之理也，此语后生，当先学做人，却学做文章。
但患我不知人，不患人不知，我四凶不知舜，舜知四凶，少正夘不知孔子孔子知少正夘。
艺祖一日居殿中有小黄门涂糊其壁，即欲斩之，且曰：此天之物也，汝焉得损之？正合舜禹有天下而不与之意，又尝露坐，或谏以星月在上，帝曰：尔以为蔀屋之下，星月所不及耶？正合不欺，闇室之意。
韩退之作方桥诗，其言虽若鄙近，考其意，则大不凡，曰非阁，复非船，盖以此自命曰：可居兼可过，喻其道之可以安天下，而济斯民也，终言君欲问方桥，方桥如此作，则又断然以有为自任，此一篇诗意，人多不察，退之规模如此，惜乎其不大用，若杜子美言安得广厦千万，间大庇天下，寒士俱欢颜，此志亦甚广，但不合露筋骨。
或问：如何斯可以安心曰：乐则安，若早夜戚戚，然以得失，荣辱为虑，虽一日亦不能安矣，古人穷亦乐，通亦乐未有其心不乐，而能安之者也。
帝乙归妹，其君之袂，不如其娣之袂良君者，小君之君娣者，其媵妾也，尝见前辈治家之法，所谓主母者，往往以淡薄自居，而姬侍皆靓妆丽服，亦有合易之遗意。
孔子见南子诺，阳货从佛肸之招，赴公山之召，所谓入鸟不乱行，入兽不乱，羣也。
孟子曰：天下之言性者，则故而已矣。故者以言一性之真，我之所固有，非外加一物也，言性而止于此，则几于无所，事事天理之妙，何自而发之，于用故又曰故者以利为本。
孟子曰：圣人之于天道，何谓天道？如天命有徳，五服五彰，天讨有罪，五刑五用之类是也。尧舜禹，汤：文，武，达而在上，故能行天道，孔孟穷而在下，终不以命之，不偶而废天道，是以作春秋，以明一王之法，着七篇以明仁义之道，故曰命也，有性焉，君子不谓命也，所谓仁之于父子，义之于君臣，礼之于宾主，智之于贤者，亦是此意。
孟子言舜为法于天下，而不数尧，禹及汤文者，盖以舜当人伦之变，而能每事尽道也，以父子则有瞽瞍，以兄弟则有象，起于侧陋，而一旦立尧之朝，则君臣之间为甚难，以匹夫而妻帝之二女，则夫妇之间为甚难，与四凶之徒羣居而杂处，则所谓朋友者亦不可以一朝居也，惟舜皆能处之以道，故于人伦上了，无一毫之累，此其所以能为法于天下。
禅者论一百二十种心，人只有一心，自其能宰制万物，则谓之心，君能经纬万方，则谓之心，神其本则一而巳，易曰：一致而百虑，所谓一致者，心之常，而百虑者，皆其变也。
理致于极处，直是说不得，此夫子所以黙而识之，曰：予欲无言。
一念不动处，虽鬼神亦窥伺不得，而况于人乎？故曰圣人藏于天。
先生曰：向闻竹西王居正，刚中论思无邪，其说甚妙，且如桑中墙，有茨东门之枌之类，皆具道闺房淫乱之事，圣人乃不以为非者，以其一念自正也，故存其辞，以劝戒后世，后人谓圣人不能删之，乃留此以乱人之聴，其说大谬，道本无邪正，自正人视之，天下万物未始不皆正自邪，人视之，天下万物未始不皆邪，昔有学道者久而未得，一日闻市，倡歌悲怨之辞，因跃然大悟，观人之言，系乎心术之邪正如此，夫子言之，非特明作诗者之思虑，不及于邪，亦欲使读诗者其心术，不可不出于正也。
扬子言泰和在唐，虞，成周桀，纣，幽，厉之时，非无泰和，但不在耳。
前辈谓共君一夜话，胜读十年，书若果然，于语下解得，何翅读十年书。
文章如美妇人，可以倾人之城，可以倾人之国，然要紧在行事处，文章诚不足道，周勃，霍光难字，亦未必识而功盖天下，人须是莫被文章使了。
惟圣人然后可以践形，未到圣人地位则不可，盖形者耳目口鼻也，彼欲如此，而我从之，是之谓践，如不反其言而谓之践言，不反其行，而谓之践行也，目欲视，吾不遏其视耳。欲聴吾不遏其聴，口欲味，吾不遏其味，鼻欲臭，吾不遏其臭，吾虽从是耳目口鼻之欲不随，声色臭味而去，此夫子七十而从心所欲，不踰矩也，若颜子则非礼勿视，聴言动勿者，禁戒之辞，此所以未达一间也。
乐庵语录卷二
●钦定四库全书
乐庵语录卷三
（宋）龚昱 编
一日，召对选徳殿奏事毕，上因与论禅，乃奏云：所谓禅之说，儒家亦有之，但今人只于释氏留意殊可怪！昔周公亦坐禅，惟孟子能知之，上愕然，又徐奏曰：周公思兼三王，以施四事，其有不合者，仰而思之，夜以继日，幸而得之，坐以待旦，岂非坐禅乎？天下只有一理，周公平日坐而思之者，无非爱人利物之事，只此便是佛心，何湏更问禅，上颔之。
易曰：不家食吉，养贤也，非是使贤者尽禄，于公室而不食于其家，言人君能养一贤者，则天下之民皆得以耕食而凿饮，仰事而俯，育谓生育之赐，广大如此，非家至而食之也，若欲家至而食之，是殆齐桓公遗老人食之类也。
人之一性，虽是本来髙明然亦当尽其在我者，不然，则圣贤立言，何以曰尊徳，性曰：防民性曰节，性曰养性，曰：修性旧人，说性不可修，此语直是误人。
孝经言严父配天，必称周公，自古圣人大孝，如舜达孝，如武王皆不及之，而独眷眷于周公者，以周公人臣耳，而独用天子之礼乐以褒大其亲，正所谓立身行道，扬名于后世，以显父母也，故夫子取其孝之终。
聪明智慧，不是博极羣书，亦不是议论过人，亦不是事事剖判得此性，湛然如明镜止水，物虽千变万态，来则见之，此真聪明真智慧也，文王不识不知，顺帝之则，古人前旒蔽明，黈纩塞耳，皆所以见其不自用也，东坡言我被聪明误一生，此虽戏言，然亦有理。
韩魏公尝言保初节易保晩节难在北门九日，燕诸曹诗，有曰莫羞老圃，秋容淡，要看寒花晩节香先生深敬，此语尝大书于壁，以为晩节之规。
易曰舎尔灵龟观我朶頥观我者自他人言之也，尔一点灵性中，万物皆备，却不自去理会，只来看我，看我富贵利达，便奔趋求媚，如此，则朶尔之頥矣，正如刘禹锡诸公附王叔文，而终不免于窜斥。
崇，观间朝廷禁元佑学甚切，皆号为颇僻之，文举子在学校及场屋，一字不敢用，虽碑刻，亦尽仆之时，钱塘有一游，衲以隠税逮系于州，发箧得诗，稾数编首篇，哭东坡，其辞曰：文星落处，天为泣，此老已亡，吾道穷，功业漫夸，生仲达文章犹忌死，姚崇人间，便觉无真气海内，何由见古风平日百篇，谁复爱六丁收拾，上瑶宫守见而竒之因释其罪，前辈谓治平之世，则公议在庙堂上无道揆，下无法守，则公议在草茅斯言，信哉！
理之所在，未有不思而得者，周公思兼三王，以施四事，其有不合者，仰而思之，夜以继日，孔子曰：吾尝终日不食，终夜不寝，以思，无益，不如学也，周公，孔子，可谓是大圣人，毎一举事，必思而后行，今人或当烦剧，或于文字疑难，更无个道理处置此，但不思耳，思则得之，管子曰：思之，思之又重思之，思之而不通，鬼神将通之，非鬼神之力也，精神之极也。
陈了翁一日往某处，或言此间有一得道者，可就见之，了翁曰：他自得道，干我甚事，此便是了翁过人一着处，这段事，须是自家自去理会，如何倚靠得人。
古云：任贤使能，任使二字，极有轻重，贤者须委任之，而后可以共治如髙祖用子房之徒是也，能者则役使之，而后可以成功，韩、彭，黥布之徒是也。
仰之弥髙钻之弥坚，瞻之在前，忽焉在后，颜子之学夫子，其心甚苦，见夫子只在前面力之所至，所争亦不多，只是未能赶得上，故扬雄称颜苦孔之卓。
大凡作事，只依个道理行便了，切不须作意，且如当官处合徒，则徒合杖则杖，不以喜怒为轻重，所谓观于天，布不助者也。
顺逆之境，一也，世之昧者方居顺境，则逐物而失身，迨遭逆境，则执我而丧志，惟智者处之以无心，故穷亦乐，通亦乐。
春秋一经，虽曰纪诸侯之事，其实为人君作，周既东迁，王政不纲，礼乐征伐自诸侯出其下，自大夫出，又其下自陪臣出，天下不知有王室乆矣夫子伤之，因鲁史而作春秋，特书王字于元年之下，既责，当时诸侯礼乐征伐，不得其正，又责周王，不能自正其本也。此意惟董仲舒知之，故曰，春秋深探其本，而反自贵者始。
诗序言美教化，移风俗，惟能美教化，然后可以移风俗，若教化不美，非独不能移风俗，天下反为风俗所移矣，如曹风之奢，晋风之俭不中礼，皆足以移人教化之不美，其敝必至于此。
子夏曰：日知其所亡，月无忘其所能，古亡无字通，日知其所无者，凡欲学而未至者也，月无忘其所能者，已学而得之者也，君子教人于其所未学，则切切然日以为念，于其所已学，则一月之间，须常自省也，如此，则学安得不进。
故亲生之膝下，以养父母日严，此正孩提之童，无不知爱其亲之说，人生在龆龀，其身在父母膝下，此时便有爱亲之心，及其长大成人，斯能养父母，而敬心日生焉，人之天性如此。
先生曰：向守婺女，有学者，贽文求见，因问作诗活法，遂赠之诗曰：学诗如参禅，初不在言句，伛偻巧承蜩，梓庆工削鐻，借问孰师承妙处，应自悟向来大江西洪徐暨韩吕山谷，擅其宗诸子为之辅，短句与长篇，一一皆竒语卓尔自名家，无愧城南，杜君诗，亦可人羞，作女工蠧正，临百尺竿，到此方进歩我性文字，空志在学，农圃老矣，甘摧頺肯复事雕组，少读三百篇，每自叹无补，一念絶邪思得处，忘我所学诗，如参禅无舎亦无取立雪，谩齐要断臂，徒自苦，君欲问活法，活法无觅处。
大凡议论，若一处见得透，则处处皆通，盖縁是天下只一理。
王荆公读尽天下书，只是不曽见道，曾子曰：吾日三省吾身，为人谋而不忠乎？与朋友交而不信乎？传不习乎？曽子自思量我身上，别无不是事，故每日所三省者，只这般事，可谓点检得尽，又不止，平日如此，虽临死时亦战战兢兢，如临深渊，如履薄氷，若论克己工夫，须是还他曽子。
易曰：凡益之道，与时偕行，时者，天理也，欲加人力，须是天理上去得，方可。若于天理相反处，如何便可加以人力。
王用享于岐山，要说出用，字受命，作周用也，爰整其旅，以遏徂莒，用也，筑城伊域，作丰，伊、匹，用也，勉勉我王，纲纪四方用也，文王之见于用者，如此，方其在岐山，时巳自享了，岂待膺天命，抚方夏之后耶？
登孔子之门者三千人，其间絶类离伦若颜，闵之徒，始列于四科，然回能仁而不能久，由能勇而不能怯，赐能辩而不能讷师之过，商之不及，才之难全如此，及颜渊问为邦，则告以四代礼乐，季康子问子贡，子路，冉求可使从政，则曰：赐也逹由也，果求也艺于従政乎何有？至于子贡问政，子张问政，则又皆以至言妙道，许之，乃知圣人，与人亦未尝求备。
喜怒哀乐未发之谓中，寂然不动之时也，发而皆中节谓之和，感而遂通之时也。
陈蕃言，大丈夫当洒扫天下，安事一室此语，殆非确论圣人，谓居家理，故治可移于官，又曰：家齐而后国治，国治而后天下平，况洒扫应对，即圣人致知格物事，若小处做得卤莽，大处可知矣。
颜渊问仁，夫子告以非礼勿视，聴言动，仲弓问仁，告以出门如见大宾，使民如承大祭，樊迟问仁，告以居处恭，执事敬，夫子答门弟子之问，虽曰各随其资禀，至于问仁，则多答以敬，乃知学者之求仁，当自敬入。
道一而已，而以修身为本，自修身以及于治国，平天下，皆是道也，蒙荘乃曰：道之真，以治身绪余，以治国家，土苴以治天下，道乌有精粗，由小以至大，自近以及逺其序当然，孟子曰：天下之本在国，国之本在家，家之本在身，与斯言异矣。
忠孝本非二事，孔子曰：夫孝，始于事亲，中于事君，又曰：事亲孝，故忠可移于君，又曰：资于事父以事君，而敬同，祭义载曽子言曰：事君不忠，非孝也；莅官不敬，非孝也；战阵无勇，非孝也；忠与孝，岂二事哉？要之，忠以孝为本，未有孝而不忠者，古人谓求忠臣于孝子之门，又曰孝立，则忠遂可谓能识圣贤之意，若谓忠孝不两立，如王阳王尊之论，则不可。
乐庵语录卷三
●钦定四库全书
乐庵语录卷四
（宋）龚昱 编
蛊之初六，言干父之蛊，有子，考无咎，九二言干母之蛊，不可贞，九三，言干父之蛊，小有悔，无大咎，六四，言裕父之蛊，往见吝，六五，言干父之蛊，用裕，此五爻皆言干蛊之事，至上九，则曰：不事王侯髙尚其事，象曰：不事王侯，志可则也，后人往往引四皓子陵解此一爻，窃以为大不然，出则事公卿，入则事父兄，不事王侯髙尚其事，此素隐行怪者之所为也，礼曰：八十者，一子不从政，九十者，其家不从政，上九处卦之终，当父母耄期之时不出从政，非所以邀誉于郷，党朋友，非恶干禄而然，盖知尊尚孝徳者也曽子居鲁，齐欲聘以为卿，曽子曰：吾父母老，不忍逺亲以为人役，斯人也，真百世之师，故其象曰：志可则也。
易曰：健而说决而和，以言君子之于小人，可去则去之可杀，则杀之，未尝有心以胜之也，方其去之，杀之之时，人见其为健，且决而不知君子之心本未尝动，健固无损于吾之说决，亦无损于吾之和也，昔韩魏公镇北门，有一兵骂朝城令，事上公府，公问信否？曰：当时乘忿实有言，公即于解状，判处斩，从容平和，略不变色，众见其投笔，方知有异，若魏公者，可谓能合大易之旨矣。
作文须要炼意，炼意而后炼句炼句，而后炼字，不可轻易拈出，顷见东坡梅花辞藁，涂抹殆尽，天才尚如此，况强勉学为文章者哉！
事之究竟处，只一个是字道理，既是看，如何也？扑不破杨子曰：学者审其是而已，若不是便不可做。
舜察于人伦者，谓举动之间，须是子细推寻，这道理若差了，一丝毫便壊了天来大事。
礼记三十卷，首言毋不敬，佛氏五百大戒，只此三字尽之，毋不云者，十二时中，行住坐卧，皆能敬其事，如乡党一篇便。
是道非事不形事非道不行
传注之学有利有害须是自做主张方可
小人无知，但要胜人，君子则不然，使之不能胜己，便是胜人。
圣即是狂狂即是圣念否之间耳
道理之学口头说得不济事故孟子曰必有事焉
前辈谓胷中无藻鉴不可读书
鬼神之心，便是我之心；我做处，若善必阴，隲黙相做处，若不善，神必悔怒，故曰聪明正直，依人而行。
庄子理学既好文章又好
人须是规模广
唐史谓宪宗任裴度为难，吾以为不然，宪宗与裴度心志契合，一旦用之，以责成功，其事甚易，史臣视之以为难耳。
释氏称无量寿佛，佛在甚处？自家一念不动，在太极之下不为深，先天地生，不为久长于上玄，不为老，此外更有甚无量寿佛。
空之说，须当子细体解，若世间所有之事，皆离而不亲，世间所有之物，皆弃而不欲以此为空，则谓之顽空，当事物纷扰之中，能一念不动，即便空了，岂待勉强与物哉？
吕吉甫读庄子至叅万歳而一成纯遂顿悟
中庸曰：茍不至德，至道不凝焉，周礼曰：至德以道为本，不以德言道，非儒家说也。
禹大圣人也，方治水之时，尚不能究，河之所从来，但曰：导河积石而不言，其自张骞乃欲穷河源，何哉？
书言上帝降衷于民，若有常性，荀卿，乃以为恶，礼运言礼本于天，荀卿，乃以为伪。
前辈读书，甚刻苦，范文正公就学南都时，昼夜观书，不絶以粥一器，画而四之，饥则取食，日以为常，钱明逸妙年中制科，始学于山房，遇天寒，取其所为藁爇之，俟其气稍温，即就寑，今之学者，岂能如此？
前辈谓作文如家书，但责平易，何尝作急造语，昔王岐公作元宵，应制诗章子厚问使甚事，公曰：使鳌山鳯辇事，章意以为陈腐，且疑为所绐，诗成，果用此二语，所谓双鳯云中，扶辇下六鳌海上，驾山来是也；章叹服，以为不可，改事虽平易，只是安排得好，此作文之法也。
王刚中尝言士之为学，当如商贾治财，入者多出者少，此语最妙。若不务读书而専意作文字，有甚意味。
文章以意为主，亦以诚为主，茍不出于诚意，便是乱道！且如做诗老，便说老贫，便说贫，若未老说，老不贫，说贫，便不是诚意。
张子韶樊茂实论作时文云每得一题，先于一篇中求之，一篇中求之不得，又于上下文求之，上下文求之，又不得，乃就一句上生意。
作文须要悟入处，无悟入处，一辞不能措，虽能措辞，亦无意义。
战国之时，杨墨塞路，唐之时，佛老害道，民生斯时，如坠涂炭，莫有举而出之者，孟韩二公不忍天下之人坐困如此，是以卓然揭仁义之道，举而出之涂炭之中，其有功于名教多矣，故曰：举天下于仁义莫若儒。
有诸巳之谓信，此一句，孟子说得分晓，须是自家能省得，我所固有者如此，然后信得及，若无知之人，谓圣人别是个人，孰肯自信？我与圣人同，此下士闻之，所以大笑也。
父子因縁不偶然须是前生曾结得来，其间有好者，是结得好，因縁有不好者，乃是一时相爱，更不曾子细契勘，如尧有丹朱，舜有商均，岂是尧舜不积德，当时结了，这因縁便来作父子，且如人家养婢仆有得心力底，主人必爱之，下至猫犬，主人亦有爱者彼此，若一念动便来作眷属无疑好人亦如此，马忠肃公居维扬时，近居有一禅刹，公尝于诸僧中择其年老而能自修者，一二辈与之交，逰甚宻公初无子，俄自喜曰：今得之矣，未久，有二僧死，遂与公为父子，这个道理甚显然。
人之为善，不可出于有心，有心于为善，则与为不善，同昔人有嫁女者曰：尔行矣，谨毋为善，曰：将为不善耶？曰：善且不为，况不善乎？处心到这里，方可。
乐庵语録卷四
●钦定四库全书
乐庵语录卷五
宋龚昱编或人问地狱之说果有否？先生曰：不可谓有，亦不可谓无，皆由心之所生，一念善处，便是天堂，一念恶处，便是地狱，且如人问昆山县有狱否，告之曰：无你若杀了人，便有狱矣，地狱之说，只是这个道理。
人以生老病死为苦，何其愚哉！既寓形于宇宙，间岂能免此？且以瞿昙言之，亦免生老病死不得，只是不为他纒缚定，着生亦恁么死，亦恁么所易者，形骸耳，一点真性，元不曽动，又何苦之有！
大凡作事，须是见事而不见人，若但见人而不见事，则轻重予夺，皆不在我矣。
尧，舜之世，野无遗贤，先朝说书，谓贤者皆在朝，若只恁地说，则田野间，不复有贤唐，虞之盛，风俗醇厚，虽樵夫莫不谈王道，虽执耒耜者亦知歌颂圣人之盛徳，以是知田野间，往往皆贤者，尧，舜岂能尽用之，今曰：野无遗贤，乃是不遗其大者如皋，夔；稷，契，诸公是也，若其余如何？収拾得尽。
六经之作，皆可以书名，惟易不可以书名，诗寓美刺，书纪政事，春秋正名分之常，礼乐究，中和之本，皆可目之以书，至于易则窈无定名，随寓随在，故有一身之易，有万物之易，有天地之易，道在一身，即一身之易，道在万物，即万物之易，道在天地，即天地之易，虽书而实非书。
男女不杂坐，不同椸架，不同巾栉，不亲授，男女不杂是一句，若如此读，则下文皆通坐不同，男女之坐不同也，椸架不同，男女之椸，架不同也，巾栉不亲授，男女之巾栉，不亲授也。
老氏言圣人处无为之事，事须是处置得下，方可无为，如舜命九官，咨四岳，天下事皆一一处置了，然后能恭已南面。
孟子曰：人能无以饥渴之害为心害，则不及人，不为忧矣。如孔子视富贵如浮云，孟子谓万锺之禄，于我何加？使其富贵过人，尚如此，况不及于人，必无忧愁愤郁之叹。
四科，非夫子自立，夫子平日称门弟子，皆以名如回也，赐也，商也，师也，由也求也之类，惟四科，尽以字称，而曽子独不与诸弟子中自颜渊之外，惟曽子能心传夫子之道，况夫子平日未尝与羣弟子终日说一段话，孝经十八章，终始皆为曽子，说四科之目，恐是曽子品题耳。
或问：可与共学，未可与适道，可与适道，未可与立，可与立，未可与权，次第果何如？先生曰：有志于学者，可与共学，见善眀者可与适道，用心刚者，可与立，至于权则变动不居，周流六虚，非造乎？时中之地者则不可。
荘子言人相忘于道术，道喻大事，术喻小事，事之大小虽不同，皆当相忘于无心相忘者，不去计较，触着便做。
老氏言慈故能勇，如舜孳孳为善，想其气象，必是个温良恭顺底人，乃能诛四凶，夫子乡党一篇，分眀在春风和气中，忽然便去，诛少正卯，慈而不能勇，只是姑息不知，姑息害事。
前辈言莅官处，有三莫之说，事来莫放事去，莫寻事多莫怕。
尧舜自信于为善，桀纣自信于为恶，以名论之，相去甚逺若一念纯正，反为恶之心为善，桀，纣，便是尧舜。
大凡做事疑则勿为为则勿疑
司马温公清修寡欲，家无曳绮之妾，而婢仆之禁甚严，一日，有客自轮，盘隙中窥见一婢，蓬首垢面，形状疙瘦如鬼，不觉惊叹，乃知前辈持家严，内外之分如此。
有门人侍坐，因论熈丰间事，极口诋毁，王介甫至，不以人类待之，先生徐谓之曰：荆公长处甚多，亦不易得，方其执政时，岂有意壊乱天下第，所见有不到处，故温公曰：介甫无他，但执抝耳，此言正中荆公之病，可谓公论：诸公尚论前辈止可辨是非，不当斥骂如此，宜戒之。
先生一日读老子至出生入死，章大悟，游戏生死之道，因自言曰：所谓生之徒十有三，此畏死而欲长年者，死之徒十有三，此轻生而乐寂灭者，动之死地亦十有三，此不学冥行，而颠顿于生死之涂者，是三者皆非中道，彼善于此，则有之矣，易论天地之数，自一而至十，则十者阴阳之成数，老氏独缺其一，此何意也？盖道生一，一者形变之始，干元用九，妙万物而不役于物者也；故天得之而清，地得之而宁，老氏阙之者，圣人之得一者也，圣人得此，则翕张造化，游戏生死。
今州县，但患财赋不足，更不去政事上理会，孟子曰：无政事，则财用不足，此语最是理财之策。
绍兴间，官不至冗者，盖得所以省官之术，五府恩例甚大，除一人则恩赏，可及十数人，当时五府之官未尝备，下至侍从，及卿监，郎官之属，亦不尽置，至有一人兼数职者，故除授，不至猥滥，毎路监司多阙，而职司亦罕除，故改秩者自难，凡此皆省官之要术。
人之敬心，不可须臾离，前辈虽平，居无事犹俨然危坐，对家人妇子亦如此，今人习于惰慢，见乡里长上，犹且不敬，其在闺门之内可知矣。
髙才之士易得纯徳之士难得
或言冠婚丧葬，不可外阴阳之说，先生曰：吉人吉其凶，凶人凶其吉。
○遗事附
先生曰：吾年未六十已絶欲至六十三岁，先妻王氏亡，诸子哀号，至不忍聴，吾意极亡，聊不能解释，私自尤曰：学道四十年，今日忧患，反不能排遣，何耶？因读扬子云见善眀用心刚之语，乃大喜曰：茍用心不刚，不免为境所转，然不碍我正见，吾今胷中固已了然，所恨者力未至耳，自是日夕穷究性命，死生之理，晩年益觉有进，忧乐祸福，不复动心矣。
先生年几八十，神彩焕然，每对宾客，议论超伟，仆一见之，必曰：先生精神如此，福禄必未艾，先生曰：不然，吾根本稍固，故精神自然发见，如此縦饶，眀日死，今日精神也只如此未逝，前一日，其姊入诊之，喜曰：精神若是，亦何虑耶？先生笑曰：平生学道，正欲凝神以观化耳，翼日捐馆。
先生每见贫困，不能为生者，则与之钱粟，又尝持不杀，戒曰：此非所以为仁也；但要熟一念耳。
先生每见有精于艺术者，则慨然曰：无乃谬用其心，茍移此心而学道，何所不至。
先生所至，授徒，其教人无他术，但以论语朝夕讨究，能参其一言一句者，莫不有得，或曰，李先生教学且三十年，只是一部论语，先生闻之，曰：此真知我者，太宗欲相赵普，或譛之曰：普山东学究，惟能读论语耳，太宗疑之，以告普，普曰：臣实不知书，但能读论语，佐艺祖定天下，才用得半部尚有一半可以辅陛下，太宗释然，卒相之，又有一前辈平生蓄一异书，虽子弟莫得见，及其终，发箧以视，乃论语一部此书，诚不可不读，既读之，又须行之。
先生自幼讲眀道学，中年以后絶欲清修惟二，苍头侍侧，奉养极淡薄，居南床未久，以言不得用，挂其冠而归于昆山南六里，架屋数间，种竹二畆，号乐庵时往来其间，日取六经，论语，孟子读之，朝暮不少憩，尝语人曰：吾读后世书耳，每坐则焚香酌茗，与诸子及门弟谈道徳性命之学，衮衮不休，聚书万卷，图画满室，每阅以寓意而已，家事悉付之子弟，不复闗心父子相视如师友，毎言吾投老得官，身歴清要，朅来此邦，且四十年，有田可耕，有庐可居，年垂八十，幸无疾疢，分已过矣，即死无憾，淳熈，戊戌，夏微觉，不喜食，即棹扁舟徃乐庵一榻，翛然絶无人声时，诸子侍旁，先生与之言曰：修竹满前，对此待尽，有何不可？每旦入问安否，先生曰：吾略无所苦，遂举两臂示之，曰：浸假而化予之左臂以为鸡，予因以求时夜，浸假而化予之右臂以为弹，予因以求鸮炙，吾亦待观化一巡时，女兄亦来问疾，先生曰：某将死，老姊无庸，忧人之死生，如昼夜生处，便是死处死，处便是生处，若恁地理会得，又那得生死语竟，即取纸数十幅，为手简徧别亲旧，又以钱米分恵，贫者无一遗忘，已而作遗训，示诸子曰：吾寓形宇内七十九年，蚤虽困于百罹，晩仅全于五福，死期既至，势不复留，虽一念不生，本无去来，而四大假合，终归腐败，瞑目以后，当付嘱者，今具画一，嗣宗辈各仰遵守一，此间土薄水浅，因循不曽，办得直，裰谩试图之，以小为贵，仅能周身足矣，其间不置一物，虽冠裳亦无用，只裁一折，席藉背可也，一汝祖父母安厝，皆有棺无椁，只以砖砌覆之，石版足矣，七七，或百日内不须选日，便埋埋了，就家中供养，一亲识赗赠，依例收留第，经钱与折祭之类，一文以上不可受，一僧道礼数，虽经疏亦不可受，若欲灵前持讽则又大不可，但以此示之，一应干钱米支收，文字在厨，柜中今岁田产，可便五分，分拨以一分抄上周急簿，逐年轮一，兄弟掌管给施，取吾簿上意旨，刻石庵中，令项桩管置歴收支如成娘之类，岁拨数十千，与作营运，迟之岁月，何有不办？如此等孤遗，皆当振恤，一吾既往之后，岁时祭祀，随家丰俭，由礼可也，若斋一贠僧念一声，佛非吾子孙，此意是真报，佛是真供养，上士闻之，当不复疑，中下惊怪，非所恤也，右六事，皆吾治命，不得违戾，吾平生性命道徳之学治乱安危之策，不独载之空言，亦粗见之行事，今既永诀，岂容缄黙，戏说偈曰：竿木随身得自由，应縁已毕，复何求？翛然来往等孤，鴈影落寒潭，迹不留书讫，且语诸子曰：吾本欲便往，为天气不爽，姑少留以俟，月上汝辈候，吾死即敛，敛巳方，使家人知不欲死，妇人手也，切不可用庸巫，课阴阳诸子，闻其言，遂微泣，先生曰：吾死，汝辈何憾焉？用哭平生，与尔说个甚么？诸子应之曰：死生之理，固自晓然，但父子天属也，情不能自遏，先生曰：若是为父子，后哭饶尔，三十柱杖，及夜，沐浴，遂冠栉起坐，精神自若，了无欠伸，意至二鼔倐然而逝，时六月二十三日也，诸子恐怛化不敢遽哭，家人女奴絶未有至者，惟诸子及二苍头在旁，是夕，风月清美，如阳春髙秋天宇湛然，万籁沉寂，不类人境，识者知先生之逝，决非与万物同尽者，先是，尝语监征王琛曰：吾可漏子已有顿放处矣！岂非先知者耶？先生平日剧谈道学，每语诸公看，我腊月三十日，好好做个散场，闻者怃然。
乐庵语録卷五
●宋史本传
李衡，字彦平，江都人髙祖昭素仕至侍御史，衡幼善博诵，为文操笔立就，登进士第，授吴江主簿，有部使者怙势作威，侵刻下民，衡不忍以敲扑迎合，投劾于府，拂衣而归，后知溧阳，専以诚意化民，民莫不敬，夏秋二税，以期日榜县门，乡无吏迹，而输送先它邑办，因任歴四年，狱戸未尝系一重囚，隆兴二年，金犯淮堧，人相惊曰：寇深矣，官沿江多送其孥，衡独自浙右移家入县，民心大安，盗猬起旁邑，而溧阳靖晏自如，帅江澈转运使韩元吉等列上治状，诏进一秩，寻召入为监察御史，歴司封郎中枢宻院检详出知温，婺，台三州，惟婺尝莅其治，加直袐阁，而衡引年乞身，恳恳不休，上累却其奏，除秘阁修撰致仕，上思其忠朴，旋召落致仕，除侍御史，以老固辞，不获命，差同知贡举，会外戚张说以节度使掌兵柄，衡力疏其事，谓不当以母后肺腑，为人择官，廷争移时，改除起居郎，衡曰：与其进而负于君，孰若退而合于道，章五上，请老愈力，上知不可夺，仍以秘撰致仕，时给事中莫济不书敕，翰林周必大不草制，右正言王希吕亦与衡相继论奏，同时去国，士为四贤诗以纪之，衡后定居昆山，结茅别墅，杖履徜徉，左右惟二苍头，聚书踰万卷，号曰乐庵，卒，年七十九，衡自宣和间入辟雍同舎有赵孝孙者，洛人也，其父实师程頥家学有源，劝衡读论语曰：学非记诵，辞章之谓，所以学圣贤也，不可有丝毫伪实处，方可以言学，衡心佩其训，虽博通羣书，而以论语为根本，临没，沐浴冠栉，翛然而逝，周必大闻之曰：世谓潜心释氏，乃能逹死生，衡非逃儒入释者而临终，超然如此，殆几孔门所谓闻道者与。
●乐庵先生语录后序
乐庵先生，享年七十有九，阅天下之义理居多，自其中年，清修寡欲，不啻如道人，衲子静极而通，故凡吾儒与佛，老二氏所谈性命之奥，心融神会，超然独得，推其余波，沾丐学者，每语辄更，仆不少倦，盖以是为燕居之乐，吾友龚君立道笃意于学従，先生游者六年，闻微言，要指必书于策，积之为五卷，以示余余闻古人学道要，必有所悟入，颜子繇克己复礼，悟曽子繇一以贯之，悟近世如徐节孝，繇莫安排而悟，元城先生繇不妄语而悟，然知道易蹈道难，此四君子见于履践者，皆可考也。余观先生始见赵公，而悟于学，而时习之之一言，此其入道之门户，至扵履践之实，又无愧于四君子者，然则先生之学，所谓非茍知之，亦允蹈之者，与其没也，今翰林周公子充，诒书所亲曰：乐庵临行一着，实是难学禅和子亦须服他，盖寻常说时甚易，腊月三十日，直是不能谩人，此老平生跌荡，到此乃得力，可敬可羡，翰林直道正学，其言不妄，故具着之，学者欲知先生讲学之妙，是书固不可无欲，知学力至到之地，则观诸翰林之言，思过半矣，淳熙五年八月二日，河南呉，仁杰谨序。
●乐庵语録后跋
太平全盛时，三光五岳之气未（阙，）厚与今不同，况贤于人者哉！余自幼侍先尹相山及诸叔父行，见其年余七十，率皆强健不甚服，温补药，余兄弟尝自斟酌气血，已为弗类，今见子侄辈，纔二三十歳徃徃饵雄附如常膳又逺不逮吾曹矣，以此较彼，无怪乎人物之卑弱也，相山，年七十有七，前知死期当盛暑，中了无疾苦，挥扇坐逝，是其平生为人，清明刚正之所发，见非强勉，积习而然，今观乐庵，李公遗墨而稽其行事，盖吾相山一等，人皆生于太平而经厯兵火忧患，仕路龃龉，摧挫抑厌，有人所不能堪，而气至死不屈，可以见其中之所存，夜旦去来，自应不乱，亦何待学佛？而后有所得哉？公位不满徳四子皆从宦，而两子以才学自致，所谓不在其身，而在其子孙者，甥陈振少孤，养于公家，亦登科第，今为余壻云，绍熙辛亥，九月辛酉，无为王蔺书。
世俗以了悟，生死为禅僧，衲子一希世异事，殊不知吾夫子负手曳杖之歌，曽子易箦，反席之际，盖吾儒之所优为者，侍御先生理学之妙，见于践履，及处死生之变，若将归焉，其超然冥悟，殆禅衲之所不如，非学力所至，独可强哉？观其治命以供佛，斋僧为戒，则先生所得，盖在此而不在彼明矣，侨于先生，为门下士，得邑兹来，虽不及侍杖履，而犹得诵遗书于阙里之藏，再拜三复，辄疏于后，庶几发扬，先生诚明之学，始终践履之实如此，吾党观之，可以黙喻云：绍兴，辛亥，仲春中瀚，吴兴孙侨谨书。
侍御先生李公年踰七衮，孝宗皇帝起公于家，擢首风宪，一旦节度使张说本兵柄，抗章五上，与天子意不合，翩然而去，当血气既衰之年畧无一毫利禄之念，暨将逝之日，遗命以戒子孙，泚笔以别新故，雍容暇裕，初无异于平时，又何其了达如是耶？嗟夫！人之所以通乎死生之间者惟一心尔，喜与悲，一物也，觉与梦一致也，此心动，揺于利害，得丧之场，则必眩惑颠冥于变故之际，果能以浮云视富贵，则自能以昼夜视存亡，曳杖而歌，易箦而逝，兹岂一时勉强所能至，孔门义命之学，处死则为重，视死则为轻久矣，今公优游以观化，整暇以归，全后日之心，即前日勇于去国之心也，是乌可以二观之哉？洚居僻而生晚，虽不及侍杖席，聆謦欬而公之孙，溍出示公之圹志，遗墨石刻，反复荘诵，既以见公始终之大畧而且以知人心之果不可以无定守也，嘉定，甲申，季秋上瀚，建安后学，游洚谨书。
孔子曰：朝闻道，夕死可矣，是理也，载于易系辞杂出于礼经三代，时佛教未入中国，儒者于启手足之际徃徃不乱，此理素明也，及汉，晋之后，释教始行，乃谓欲达生死之理，非潜心释氏不可，故好之者心溺，攻之者辞费，盍亦反求其本而已，予与乐庵李彦平既亲，且旧知其非，逃儒而入释者，临终，超然自在，如此，殆闻道乎？其子嗣宗等屡求一言，发明遗训，敬题其后平园，周必大题乐庵先生少年豪放，任侠抵掌，功名之场，及其独抱圣经坐进此道，遂知死生之说于去来，起灭之际，逍遥如此，盖所谓未有天地，自古固存者，先生既自得之，彼去来生灭，特旁观，所见云尔，何足以窥先生之具，况谆谆遗令之细耶？石湖范成大书。
孔子曰：朝闻道，夕死可矣，盖道者日用常行之理，茍闻之，则虽死无憾，又曰：未知生，焉知死？盖生之道有所未知，则何暇于死？二者皆尽其所当闻，所当知而死，非其所计也，昔者先大父好学，闻善如恐不及，宰长洲，时公为他邑簿，闻其学而学焉，公闻道于程门之学者恵爱着于再领，中山之日，直节见于立朝，去国之时，而于死生之际，了达如此，亦可谓卓然不惑者矣，自程氏没而诸弟子，得其传者，类有见于死生之大节而不能无坐忘，立脱之偏，至文公兴于闽，南轩作于湘而后孔，孟之论始定，然而学者能如渡江，诸贤所见者鲜矣，可不惧乎？可不惧乎？嘉熙，丁酉，孟秋仲澣，后学王遂。
炜韦布时，从乐庵游最蒙奨，知乐庵没于淳熙之，戊戌，闻其属纩之，前贻书亲朋，治命子孙留意，周急了如平时，后十有四年，始获观遗墨于无为之漕舎乌乎锺鸣，漏尽之际，士大夫闻道之浅深见矣，至于逆知其期，湛然不昧，如乐庵者，自邵康节之后一人而已，拊卷三叹，于是乎书，绍熙辛亥，夏至秣陵刘炜。
李衡，字彦平，江都（今江苏扬州）人。高宗绍兴十五年进士，授吴江县主簿。孝宗隆兴元年、乾道二年连知溧水县（《景定建康志》卷二七）。召为监察御史。五年，出知婺州（《宋会要辑稿》选举三四之二三）。召拜司封郎中，迁枢密院检详文字，除侍御史。八年，差同知贡皋。致仕后定居昆山，名其室曰乐庵，自号乐庵叟，学者称乐庵先生。淳熙五年卒，年七十九（以上《永乐大典》卷一○四二二引《苏州府志》、《乐庵遗事》）。有《乐庵集》、《和寒山拾得诗》等，均佚；今存《周易义海撮要》十二卷，弟子龚昱辑有《乐庵语录》五卷。《淳佑玉峰志》卷中、《宋史》卷三九○有传。龚昱 字立道，一字邱道，昆山人。