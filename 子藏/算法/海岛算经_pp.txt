钦定四库全书
海岛算经        晋 刘 徽 撰
唐 李淳风 注
今有望海岛，立两表，齐高三丈，前后相去千步，令后表与前表参相直，从前表却行一百二十三步，人目着地，取望岛峯，与表末参合从后表，却行一百二十七步，人目着地，取望岛峯，亦与表末参合，问：岛高及去表各几何？答曰：岛高四里，五十五步，去表一百二里一百五十步。
术曰：以表高乗表间为实相，多为法除之，所得加表高，即得岛高。
淳风等按此术意，宜云岛谓山之顶上两表谓立表木之端直，【案此句讹舛，据术意言立两表，齐高三丈，相去千步者，谓立木为表，两表，各高三丈，其地相去千步，必准之使平，则表端齐平，然后可测望也，又言：令后表与前表参相直者，自海岛至前表，自前表退至，后表三者，令其参相当也，非木之端直，】以人目于木末，望岛参平人去表一百二十三步，为前表之始，后立表末，至人目于木末相望，去表一百二十七步，二表相去为相，多以为法【，案此亦讹舛据术，意人去前表一百二十三步，以目着地，望表末，斜与岛峯参合，又去后表一百二十七步，以目着地，望表末，亦与岛峯参合，非于木末望岛也，前后去表相减，余四步为相，多非二表相去也，当由传写失真，后人妄加改窜，遂不可通，】前后表相去千步为表，间以表高乗之为实以法除之，加表高即是岛，高积步得一千二百五十五步，以里法三百步，除之，得四里余，五十五步，是岛高之步数也。
求前表去岛逺近者以前表却行乗表间为实相，多为法除之，得岛去表数。
淳风等按此术意，宜云前去表乗表间得一十二万三千，步以相多，四步为法除之，得三万七百五十步，又以里法三百步，除之，得一百二里一百五十步，是岛去表里数。
今有望松，生山上，不知高下立两表，齐高二丈，前后相去五十步，令后表与前表参相直，从前表却行，七步四尺，薄地遥望，松末与表端参合，又望松本入表，二尺八寸，复从后表却行八步五尺，薄地，遥望松末，亦与表端参合，问：松高及山去表各几何？答曰：松高一十二丈二尺八寸，山去表一里，二十八步，七分步之四。
术曰：以入表乗表间为实相，多为法除之，加入表，即得松高。
淳风等按此术意，宜云前后去表相减，余七尺，是相多以为法，表间步通之为尺，以入表乗之退位一等，以为实以法除之，更加入表，【案原本讹作加，表高据术意，乃加入表二尺八寸，不得加表高二丈也，今改正】，得一百二十二尺八寸，以为松高退位一等，得一十二丈二尺八寸也。
求表去山逺近者置表间，以前表却行乗之为实相，多为法除之，得山去表。
淳风等按此术意，宜云表间以步尺法通之，得三百尺，以前去表四十六尺，【案四原本讹作二，今改正】乗之为实以相多，七尺为法，实如法而一，得一千九百七十一尺七分，尺之三以里尺法除之，得一里不尽，以步尺除之，得二十八步，不尽三还，以七因之得数，内子三得二十四，复置步尺法，以分母七乗六得四十二为步，法俱半之，副置平约等数，即是于山去前表一里，二十八步七分，步之四也。【案去前表原本讹作去，后表据术以前表却行乗表间以相多除之，得山去前表，若后表却行乗表间以相多除之，则得山去后表，今改正】。
今有南望方邑，不知大小立两表东，西去六丈，齐人目以索连之，令东表与邑东南隅，及东北隅参相直，当东表之北，却行五步，遥望邑西北隅，入索东端二丈二尺六寸半，又却北行去表一十三步二尺，遥望邑西北隅，适与西表相参合，问邑方及邑去表各几何？答曰：邑方三里，四十三步，四分步之三邑，去表四里，四十五步，术曰：以入索乗后去表以两表相去除之，所得为景差，以前去表减之，不尽，以为法置，后去表以前去表减之，余以乗入索为实，实如法而一，得邑方。
淳风等按此术，置入索乗后去表得一千八百一十二尺，以两表相去除之，得三丈二寸为景差，以前去表减之，余二寸以为法，前后相去表减之，余以乗入索得一万一千三百二十五寸为实，以法除之，得五千六百六十二尺，不尽二分，尺之一以里法除之，得三里不尽尺，以步法除之，得四十三步，不尽四以分母乗之内子一得九，以分母乗六得十二，以三约母得四约，子得三，即得邑方三里，四十三步，四分步之三也。
求去表逺近者置后去，表以景差减之，余以乗前去表为实，实如法而一，得邑去表。
淳风等按此术，置后去，表以景差尺数减之，余尺以乗前去表得一千四百九十四尺为实，以法除之，得七千四百七十尺，以步里法除之，得四里不尽二百七十尺，以步法除之，得四十五步，即是邑去前表四里，四十五步也。
今有望深谷，偃矩岸上，令句高六尺，从句端望谷底，入下股九尺一寸，又设重矩于上，其矩间相去三丈，更从句端，望谷底入上股，八尺五寸，问谷深几何？答曰：四十一丈九尺。
术曰：置矩间，以上股乗之为实上下股相减，余为法除之，所得以句高减之，即得谷深。
淳风等按此术，置矩间上股乗之为实，又置上下股尺寸相减，余六寸，以为法除实得数，退位一等，以句高减之，余四十一丈九尺，即是谷深，又一法，置矩间以下股乗之为实置上下，股尺数相减，余六寸，以为法除之，得四百五十五尺，以句高并矩间，得三十六尺减之，余退位一等，即是谷深也。
今有登山望楼，楼在平地，偃矩山上，令句高六尺，从句端斜望楼足入，下股一丈二尺，又设重矩于上，令其间相去三丈，更从句端斜望楼，足入上股一丈一尺四寸，又立小表于入股之防，复从句端，斜望楼岑端，入小表八寸，问楼高几何？答曰：八丈。
术曰：上下股相减，余为法，置矩间以下股乗之如句高而一，所得，以入小表乗之为实，实如法而一，即是楼高，淳风等按此术，置下股以上股相减，余六寸以为法，又置矩间以下股乗之得三万六千寸，以句高六尺，除之，得六百寸，以入小表乗之得四千八百寸，以法除之，得八百寸，退位一等，即是楼高八丈也。
今有东南望波口，立两表，南北相去九丈，以索薄地连之，当北表之西，却行去表六丈，薄地，遥望波口南岸，入索北端，四丈二寸，以望北岸，入前所望，表里一丈二尺，又却后行去表一十三丈五尺，【案却后行，原本讹作却行后，今改正】薄地，遥望波口南岸，与南表参合，问：波口广几何，答曰：一里二百步。
术曰：以后去表乗入索如表相去而一，所得以前去表减之，余以为法，复以前去表减后去表，余以乗入所望表里为实，实如法而一，得波口广。
淳风等按此术，置后去表以乗入索四百二寸，得五十四万二千七百寸，以两表相去除之，得六百三寸，又以前去表六百寸减之，【案原本脱去字，今据正文补入，】余有三寸为法，又置前后，却行去表寸数相减，余以乗入望表里一百二十寸，得九万寸，以法除之，得三万寸为实，以步里除之，得一里余，以步法除之，得二百步，即是波口广一里二百步也。
今有望清渊，渊下有白石偃，矩岸上令句，高三尺，斜望水岸，入下股四尺五寸，望白石入下股，二尺四寸，又设重矩于上，其间相去四尺，更从句端，斜望水岸，入上股四尺，以望白石，入上股二尺二寸，问：水深几何？答曰：一丈二尺。
术曰：置望水上下股相减，余以乗望石上股为上率，又以望石上下股相减，余以乗望水上股为下率，两率相减，余以乗矩间为实，以二差相乗为法，实如法而一，得水深。
又术：列望水上下，股及望石上下股相减，余并为法，以望石下股，减望水下股，余以乗矩间为实，实如法而一，得水深。
淳风等按此术以望水上下股相减，余五寸以乗望石上股二十二寸，得一百一十寸，即是上率，又置望石上股减望石下股，余有二寸以乗望水上股四十寸，得八十寸，即是下率二率相减，余有三十寸以乗矩间四十寸，得一千二百寸为实，又以二差二五相乗得十为法，除实退位二等，即是水深一丈二尺也，又术：置望水上股以望水下股减之，余有五寸，置望石下股以望石上股减之，余有二寸，并之，得七寸以为法，又以望石下股，以望水下股减之，余有二十一寸以乗矩间四十寸，得八百四十寸以为实，以七寸为法除之，得一百二十寸退之，得一丈二尺，即是水深也。
今有登山，望津津在山南，偃矩山上，令句高一丈二尺，从句端斜望津南岸，入下股二丈三尺一寸，又望津北岸入前望，股里一丈八寸，更登高岩，北却行二十二步，上登五十一步，偃矩山上，更从句端，斜望津南岸，入上股二丈二尺，问津广几何，答曰：二里一百二步。
术曰：以句高乗下股如上股而一，所得以句高减之，余为法置北行，以句高乗之如上股而一，所得，以减上登，余以乗入股里为实，实如法而一，即得津广。
淳风等按此术，置句高乗下股得二百七十七尺二寸以上股除之，得一丈二尺六寸，以句高一丈二尺，【案此下原本衍六寸，以句高一丈二尺九字】减之，余有六寸，以为法，又置北行步，展为一百三十二尺，以句高乗之得一千五百八十四尺以上股除之，得七十二尺，又置上登五十一步，以每步六尺通之，得三百六尺，以前数减之，余二百三十四尺以乗入股里尺，数得二千五百二十七尺二寸为实，实如法而一，得四千二百一十二尺，以步里法除之，得二里余，一百二步，即是津广也。
今有登山，临邑邑在山南，偃矩山上，令句高三尺五寸，令句端与邑东南隅，及东北隅参相直，从句端，遥望东北隅，入下股一丈二尺，又施横句于入股之防，从立句端，望西北隅，入横句五尺，望东南隅，入下股一丈八尺，又设重矩于上，令矩间相去四丈，更从立句端，望东南隅，入上股一丈七尺五寸，问邑广长各几何，答曰：南北长一里一百步，东西广一里，三十三步，少半步。
术曰：以句高乗东南隅入下股，如上股而一，所得减句高，余为法，以东北隅下股减东南隅下股，余以乗矩间为实，实如法而一，得邑南北长也，求邑广以入，横句乗矩间为实，实如法而一，即得邑东西广。
淳风等按此术以句高乗东南隅下股，得六千三百寸，又以东南隅上股一百七十五寸，除之，得三十六寸，以句高减之，余有一寸，以为法，又置东北隅下股，以减东南隅下股，余有六十寸以乗矩间得二万四千寸为实，实如法而一，即不盈不缩，以寸里法除之，得一里不尽，以寸步法除之，得一百步，即是邑南，北长一里一百步也，求东西广步者，置入横句之数以乗矩间得二万，寸为实，实如法而一，即得不盈不缩，以里法除之，得一里余，以步法除之，得三十三步，不尽二十，与法俱退，半之，即是三分步之一也。
海岛算经