钦定四库全书     子部
邓子         法家类
提要
【臣】等谨案：邓子一卷周邓析撰析，郑人列子力命篇曰：邓析操两可之说，设无穷之词，子产执政，作竹杖，郑国用之，数难，子产之治，子产屈之，子产执而戮之，俄而诛之，刘歆奏上其书，【案高似孙子畧误以此奏为刘向，今据书録解题改正】，则曰：于春秋左氏传，昭公二十年，而子产卒，子太叔嗣为政，定公八年，太叔卒驷歂嗣为政，明年，乃杀邓析，而用其竹刑，然则列子为误矣。其书汉志作二篇，今本仍分无厚，转辞二篇，而并为一卷，然其文节次不相属，似亦掇拾之本也，其言如天于人，无厚君于民，无厚父于子，无厚兄于弟，无厚势者，君之舆威者，君之策，则其防同于申韩，如令烦则民诈，政扰则民不定，心欲安静，虑欲深逺则其防同于黄老，然其大防主于势，统于尊事覈于实，于法家为近，故竹刑为郑所用也，至于圣人不死，大盗不止一条，其文与庄子同析逺在庄周以前，不应预有勦说，而庄子所载又不云邓析之言，或篇章残缺，后人摭庄子以足之欤？乾隆四十七年十月恭校上。
总纂官，【臣】纪昀，【臣】陆锡熊，【臣】孙，士毅。
总 校 官 【臣】 陆 费 墀
邓子序
中邓析书四篇，臣叙书一篇，凡中外书五篇以相校，除复重为一篇，皆定杀而书，可缮冩也邓析者，郑人也，好刑名，操两可之说，设无穷之辞，当子产之世，数难，子产之法记，或云：子产起而戮之，于春秋左氏传，昭公二十年，而子产卒，子太叔嗣为政，定公八年，太叔卒驷歂嗣为政，明年，乃杀邓析，而用其竹刑，君子谓子歂于是乎不忠，茍有可以加于国家，弃其邪可也，静女之三章，取彤管焉，竿旄何以告之？取其忠也，故用其道，不弃其人，诗之，蔽芾甘棠，勿剪勿伐，召伯所茇，思其人犹爱其树也。况用其道，不恤其人乎？然无以劝能矣。竹刑简法也久远，世无其书，子产卒后二十年，而邓析死，传说或称，子产诛邓析，非也，其论无厚者，言之异同，与公孙龙同类，谨上。
钦定四库全书
邓子
周 邓析 撰
无厚篇
天于人无厚也，君于民无厚也，父于子，无厚也，兄于弟无厚也，何以言之？天不能屛，勃厉之气全夭折之人，使为善之民，必寿此于民无厚也，凡民有穿窬为盗者，有诈伪相述者，此皆生于不足，起于贫穷，而君必执法诛之，此于民无厚也；尧，舜位为天子，而丹朱商均为布衣，此于子无厚也，周公诛管蔡，此于弟无厚也，推此言之，何厚之有？
循名责实，君之事也，奉法宣令，臣之职也，下不得自擅上操，其柄而不理者，未之有也。君有三累，臣有四责，何谓三累？惟亲所信，一累以名取士，二累近，故亲疎三累，何谓四责？受重赏而无功，一责居大位而不治，二责理官而不平，三责御军阵而奔北，四责，君无三累，臣无四责，可以安国。
势者君之舆，威者君之策，臣者君之马，民者君之轮，势固则舆安，威定则策劲，臣顺则马良民和则轮利，为国失此，必有覆车奔马，折轮败载之患，安得不危。
异同之不可，别是非之不可定，白黑之不可分清浊之不可理久矣，诚听能闻于无声，视能见于无形，计能规于未兆，虑能防于未然，斯无他也，不以耳听则通于无声矣，不以目视，则照于无形矣。不以心计则达于无兆矣，不以知虑，则合于未然矣。君者藏形匿影，羣下无私，掩目塞耳，万民恐震。
循名责实，察法立威，是明王也，夫明于形者，分不遇于事，察于动者，用不失则利，故明君审一，万物自定名不可以外务，智不可以他从求诸己之谓也。
治世位不可越职不可乱，百官有司各务其刑，上循名以督，实下奉教，而不违所美，观其所终，所恶，计其所穷，喜不以赏，怒不以罚，可谓治世。
夫负重者，患涂远据，贵者忧民，离负重涂，远者身疲而无功，在上离民者，虽劳而不治，故智者量涂而后负，明君视民而出政。
猎罴虎者，不于外圂，钓鲸鲵者不居清池，何则？圂非罴虎之窟也，池非鲸鲵之泉也，楚之不泝流，陈之不束，麾长卢之不士吕子之蒙耻。
夫游而不见敬，不恭也，居而不见爱，不仁也，言而不见用，不信也，求而不见，得无始也。谋而不见喜，无理也，计而不见从，遗道也，因势而发誉，则行等而名殊，人齐而得时，则力敌而功倍，其所以然者，乘势之在外，推辩説非所聴也，虚言：向非所应也，无益乱，非举也，故谈者别殊类，使不相害，序异端使不相乱，谕志通意，非务相乖也，若饰词以相乱，匿词以相移，非古之辩也。
虑不先定，不可以应卒，兵不闲习，不可以当敌，庙算千里，帷幄之竒百战百胜，黄帝之师。
死生自命，贫富自时，怨夭折者，不知命也；怨贫贱者，不知时也，故临难不惧，知天命也，贫穷无慑，达时序也，凶饥之歳，父死于室，子死于户而不相怨者，无所顾也。同舟渡海，中流遇风，救患若一，所忧同也，张罗而畋唱和不差者，其利等也，故体痛者，口不能不呼心悦者，顔不能不笑，责疲者以举千钧，责兀者以及走兔，驱逸足于庭，求援捷于槛，斯逆理而求之，犹倒裳而索领。
事有远而亲近，而疎就而不用，去而求反，凡此四行，明主大忧也。
夫水浊则无掉尾之鱼，政苛则无逸乐之士，故令烦则民诈，政扰则民不定，不治其本而务其末，譬如拯溺，锤之石救火，投之以薪。
夫达道者，无知之道也，无能之道也，是知大道不知，而中不能而成，无有而足守虚责实，而万事毕，忠言于不忠义，生于不义，音而不收，谓之放言，出而不督，谓之闇，故见其象致其形，循其理，正其名，得其端，知其情若此，何往不复？何事不成？有物者，意也无外者，德也，有人者行也无人者，道也，故德非所履，处非所处，则失道非其道，不道则谄，意无贤虑，无忠行无道，言虚如受实，万事毕。
夫言荣不若辱非诚，辞也得，不若失非实谈也，不进则退，不喜则忧，不得则亡，此世人之常真人危，斯十者而为一矣，所为大辩者，别天下之行，具天下之物，选善退恶，时措其宜而功立德至矣，小辩则不然，别言异道，以言相射，以行相伐，使民不知其要，无他故焉，故知浅也。君子幷物而错之，兼涂而用之，五味未尝而辨于口，五行在身而布于人，故何方之道？不从，面从之，义不行，治乱之法，不用惔，然寛裕荡然，简易略而无失精详，入纎防也。
夫舟浮于水，车转于陆，此自然道也，有不治者，知不豫焉。
夫木击折轊，水戾破舟，不怨木石而罪工拙，故不载焉，故有知则感，有心则崄，有目则，是以规矩一而不易，不为秦，楚缓节，不为吴越，改容一而不邪？方行而不流，一日形之，万世传之，无为为之也。
夫自见之明，借人见之闇也，自闻之聪，借人闻之聋也，明君知此，则去就之分定矣，为君当若冬日之阳，夏日之隂万物自归，莫之使也，恬卧而功自成，优游而政自治，岂在振目搤腕，手据鞭扑，而后为治欤。
夫合，事有不合者，知与未知也，合而不结者，阳亲而隂疎故逺而亲者忘相应也，近而疎者忘不合也，就而不用者，策不得也，去而反求者，无违行也，近而不御者，心相乖也，远而相思者，合其谋也，故明君择人，不可不审，士之进趣，亦不可不详。
转辞篇
世间悲哀喜乐，嗔怒忧愁，久惑于此，今转之在己为哀，在他为悲，在己为乐，在他为喜，在己为嗔，在他为怒，在己为愁，在他为忧，在己若扶之，与携谢之与议，故之与右，诺之与己相去千里也；夫言之术，与智者言，依于博，与博者言，依于辩，与辩者言，依于安，与贵者言，依于势，与富者言，依于豪，与贫者言，依于利，与勇者言，依于敢，与愚者言，依于说，此言之术也，不用在早图，不穷在早稼，非所宜言，勿言，非所宜为，勿为以避其危，非所宜取，勿取以避其咎，非所宜争，勿争以避其声，一声而非驷马勿追，一言而急，驷马不及，故恶言不岀口，茍语不留耳，此谓君子也。
夫任臣之法，闇则不任也；慧则不从也；仁则不亲也；勇则不近也，信则不信也；不以人用人，故谓之神怒，出于不怒，为出于不为，视于无有，则得其所，见听于无声，则得其所闻，故无形者有形之本无声者，有声之母，循名责实，实之极也，按实定名，名之极也，叅以相平，转而相成，故得之形名。
大川竭而谷虚，坵夷而渊实，圣人以死，大盗不起，天下平之故也。圣人不死，大盗不止，何以知其然也？为之斗斛而量之，则幷与斗斛而窃之，为之权衡，以平之，则幷与权衡而窃之，为之符玺以信之，则幷与符玺以窃之，为之仁义以教之，则幷与仁义而窃之，何以知其然？彼窃财者诛，窃国者为诸侯，诸侯之门，仁义存焉，是非窃仁义耶？故遂于大盗霸诸侯，此重利也，盗蹠所不可禁者，乃圣人之罪也，欲之与恶，善之与恶，四者变之失，恭之与俭，敬之与傲，四者失之修，故善素朴，任惔忧而无失，未有修焉，此德之永也，言有信而不为信，言有善而不为善者，不可不察也。
夫治之法，莫大于私不行，功莫大于使民不争，今也立法而行私与法争，其乱也甚于无法，立君而争愚，与君争其乱也，甚于无君，故有道之国，则私善不行，君立而愚者不争，民一于君，事断于法，此国之道也。则君之督大臣縁身而责名縁名而责形，縁形而责实，臣惧其重诛之，至于是，不敢行其私矣。
心欲安静，虑欲深逺心安静则心，策生虑深逺则计谋成，心不欲躁，虑不欲浅，心躁则精神猾；虑浅则百事倾，治世之礼，简而易行，乱世之礼烦而难遵，上古之乐，质而不悲，当今之乐邪而为淫，上古之民质而敦朴，今世之民诈而多行，上古象刑而民不犯，教有墨劓，不以为耻，斯民所以乱多治少也，尧置敢谏之鼓，舜立诽谤之木，汤有司直之人武，有戒慎之铭，此四君子者，圣人也，而犹若此之勤，至于栗陆氏杀东里子宿，沙氏戮箕，文桀诛龙逄，纣刳比干，四主者乱君，故其疾贤若仇，是以贤愚之相觉，若百丈之谿与万仞之山，若九地之下，与重山之巅。
明君之御民，若御奔而无辔，履氷而负重，亲而疎之疎而亲之，故畏俭则福生，骄奢则祸起，圣人逍遥，一世罕匹，万物之形，寂然无鞭扑之罚，漠然无叱咤之声，而家给人足，天下太平，视昭昭知冥冥，推未运覩未然，故神而不可见，幽而不可见，此之谓也。
君人者不能自专，而好任下，则智日困而数日，穷迫于下，则不能申行，随于国则不能持，知不足以为治，威不足以行诛，无以与下交矣，故喜而使赏，不必当功，怒而使诛，不必值罪，不慎喜怒，诛赏，从其意而欲委任臣下，故亡国相继弑君，不絶古人有言，众口铄金，三人成虎，不可不察也。
夫人情发言，欲胜举事欲成，故明者不以其短，疾人之长，不以其拙，病人之工，言有善者，则而赏之，言有非者，显而罚之，塞邪枉之路，荡淫辞之端，臣下闵之，左右结舌，可谓明君为善者，君与之赏，为恶者君与之罚，因其所以来而报之，循其所以进而答之，圣人因之，故能用之，因之循理，故能长久，今之为君，无尧舜之才而慕尧，舜之治，故终颠殒乎？混冥之中，而事不觉，于昭明之术，是以虚慕欲治之，名无益，乱世之理也。
患生于官，成病始于少瘳，祸生于懈慢，孝衰于妻子，此四者，慎终如始也。富必给贫，壮必给老，快情恣欲，必多侈侮，故曰尊贵，所以高人聪明，所以宠人资给，无以先人，刚勇无以胜人，能履行此，可以为天下君。
夫谋莫难于必听，事莫难于必成，成必合于数，听必合于情，故抱薪加火烁者，必先燃平地，注水湿者必先濡，故曰：动之以其类，安有不应者独行之术也。
明君立法之后，中程者赏，缺绳者诛，此之谓君曰：乱君国曰：亡国。
智者寂于是非，故善恶有别明者，寂于去就，故进退无类，若智不能察是非，明不能审去就，斯为虚妄。
目贵明，耳贵聪，心贵公以天下之目视则无不见，以天下之耳听，则无不闻，以天下之智虑，则无不知得此三术，则存于不为也。
邓子