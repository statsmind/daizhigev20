农说 溧阳孟河 马一龙辑
农为治本食乃民天天畀所生人食其力
周书无逸曰：君子所其无逸，爰知稼穑之艰难，则知小人之依故圣人治天下，必本于农，神农之教历山，不改其业，禹稷之后莘野，犹振其风，盖斯民之生，以食为天，而人无谷气，七日则死者，其天绝也，天之生人，必赋以资生之物，稼穑是也。物产于地，人得为食，力不致者，资生不茂矣，故世有浮食之民，则民穷而财尽，况以供无厌之欲，而欲天下安生乐业，以无叛也。得乎古者一夫授田百亩，不夺其时，仰事俯育，皆有赖也，其上不求其民，不争以力足食而已，至于后世，人皆厌于力食而务以其力食人，是以兽相食矣，而天下常不治，呜呼！君以民为重，民以食为天，食以农为本，农以力为功，所因如此，而司农之官，教农之法，劝农之政，忧农之心，见诸诗书者惓惓焉。
力不失时，则食不困，知时不先终岁，仆仆尔故知时为上，知土次之，知其所宜用，其不可弃，知其所宜避，其不可为力足以胜天矣，知不踰力者，虽劳无功。
此总言用力体要，政典曰：先时者杀无赦，不及者杀无赦，时其可失乎？时一失，则缓急先后之序，皆倒行而逆施矣，安得顺畅而不困苦哉！困者无所舒展之意，仆仆者瞢然无知，手忙脚乱，不得休息也，然时言天时，土言地脉所宜，主稼穑力之所施，视以为用，不可弃，若欲弃之，而不可也，不可为亦然，合天时地脉，物性之宜而无所差失，则事半而功倍矣，知其可不先乎？故儒者之学，亦必先于致知，否则发不中节，其缪千里，劳无功者，以足仆仆之义。
故畜阳不极发生乃微
此以下详说，知时之义，皆用不可弃，避不可为之事，上云时者，主阴阳之候，而言阳主发生，阴主敛息，物之生息，随气升降，然生物之功，全在于阳阳之生物，欲盛必畜，畜之极而通之，大盛而后始衰者，气之终也，不然，散漫游佚之精，安能萃而基命，根苗花实之体，无所待而成物矣，故冬至之后，一阳起于下，则羣阴推而渐出，寒凝固结于上，所以遏其泄耳，及阳气出地物生，呈露流衍，布濩而不穷，畜之盛大致然，使冬不寒凝，气无所畜，安得盛大流行，而发生万物哉？是以桃李冬花，无冰，不杀草，春秋纪之以病愆，阳农家者，有云冬耕，宜早春耕，宣迟云早，其在冬至之前，云迟，其在春分之后，冬至前者，地中阳气未生也，春分后者，阳气半于土之上下也；其意皆在阳荣阴卫，欲使微阳之气不泄，求其壮盛而已，于此不知所避，一则初升而踣其踵，一则方启而裂其肤，岂非童而牿未壮，而先亢者乎？亢则害牿则亡，伤气殆尽，其生安得不微？〇畜阳之意，不止于冬，凡日为阳雨为阴，和畅为阳，冱结为阴，展伸为阳，敛诎为阴，动为阳，静为阴，浅为阳，深为阴，昼为阳，夜为阴，繁殖之道，惟欲阳含土，中运而不息，阴乘其外，谨毖而不出，若阳泄于外，而阴实其中生，机转为杀机矣，说见下文。
凝阴在土其气固啬
阴阳往复，无停机进退，乘除流行者，未尝断续充塞者，未尝空缺，大而天地之全体，小而一物之微区，无不皆然，故阳泄殆尽，而阴即凝其中矣，何以言之？冬至一阳，生于地中，阴气尽在外也，时当寒凝，而反和畅，则固闭不密，阳气发泄，阳泄一分于外，阴入一分于中，生与杀机，并藏而覆，与培者同出矣。夫大块生物之功，以太和流行耳，其间直遂而施，翕合而受，必阳居阴中，乃能健运清虚之神，煅炼阴精，以成形质，反是，则敛而固，啬固者，滞而不通啬者，吝而不与，而欲物各付物，遂其畅茂，条达之性，以成丰亨，裕大之体得乎？是以小人之使为国家亦必以公灭私，不能开诚以通天下之志，狥利忘义，不能舍己以广天下之业，否泰之义，复姤之几，圣人所以示训也严矣，〇岁久不耕之地，纯阴固结，非假太阳之力追摄，何以得散？又冬春二时，不见天阳亦犹是耳。今夫图埴之土，未尝生物，正以内不含阳，阴不外固，而火煅之，地藏冰不融者，绝其地脉，而中无阳气来至也，窃窥神化之妙，阳根阳物之所以生也，阴根阳，物之所以成也；生者谓之化，成者谓之变，下详之。
诸阳皆生者，阳自下起，发其内之一本，以出于外，诸阴皆死者，阴自下起，敛其外之散殊，以入于内。
此二气分布一元循环六卦相乘，万汇始终之定理也，诸阳谓自复以至夬也，复十一月之卦也。夫三月之卦也。十二月，为临正月，为泰，二月为大壮，复自坤中来，一阳始生成位于冬至至泰而开，开而壮壮而夬，四月，复全乎干矣，诸阴谓自姤，以至剥也。姤，五月之卦也。剥，九月之卦也。六月为遯，七月为否，八月为观，姤自干中来，一阴始生，成位于夏至至否而塞塞而观，观而剥，十月，复全乎坤矣，上下者，乾坤分列之位，升降者，阴阳往来之气内外者神化，合辟之妙，敛发者，万物生成之机出入者，循环无穷之端，一本散殊，相禅以为始终者也，夫一元之气升则为阳，降则为阴，进则为阳，退则为阴，初非截然二物故，一日之间，子前为阳日进而上升，卒后为阴，日退而下降，今言阴阳，皆自下起，盖乾坤互相为物之用，反复道也，大抵二气阴阳之至当，主日月为义，春秋二分，昼夜相半，气之平也，春分后昼渐永日，在地下之刻少，秋分后夜渐永日，在地下之刻，多阴阳消长，系于是矣。太虚生物之功，不过日月之代明，四时之错行，水火相射，五行杂糅而万物之为物也，无尽藏观，乾坤所乘，四子以周一岁之气，而坎离不与焉，日月之职，大矣哉！故冬至井汲则温，夏至井汲则寒，其实如此，内之出于外，外之入于内者，亦非臆说，万物不离乎阴阳，阳为干，阴为坤干，体一坤体，二干主辟，坤主合一，故神，两故化，辟户自内而出于外也，合户自外而入于内也，验之物理自然阳道生，阴道成，剥之既尽，生者一终矣，致成于坤而旋，生于复成者，至是又基其始也，故谷种之，生色虽未见而生理，已完具于其中，厥后散殊于外，不减旧物，不过自其中之一本者发之耳，及其成也，复如之，夬之既尽成者，一终矣，致生于干，旋成于姤，生者，至是又基其始也，故归根之状，虽未形而杀机，已窥伺于其外，厥后根本于中浑然全体，不过自其外之散殊者敛之耳，及其生也，复如之。
阳上而不抑遂以精泆阴下而不济亦难以形坚
损有余补不足则精不泆，而形可坚矣，天地之间，阳常有余，阴常不足，故医家补阴之论，后世本之然，扶阳抑阴，古圣至言，言不师古，君子不以为妄乎？易曰：亢龙有悔，又曰：下济而光，以是见阳之精，泆由于不抑阴之形，脆者由于无所济也，今有上农土地，饶粪多而力勤，其苗勃然兴之矣，其后徒有美颖，而无实粟，俗名肥<，月曷>，此正不知抑损其过，而精泆者耳，其法何以断其浮根，剪其附叶，去田中，积污以燥，裂其肤理则抑矣，及其总秸俱成，农功已毕，或土力既衰，润滋不断，淫浊未去，清气有伤，此正不知补助，故粒米有空头枯干，粉黛诸病也。
是故含生者，阳以阴化，逹生者，阴以阳变，察阴阳之故，参变化之机，其知生物之功乎！
此言阴阳变化之殊，以足上文生成之义，化者化生也，变者，变易也，阳变阴化，气之定分，儒者论著详矣，生则化成则变，然必成而后有生，阳根阴也，生而后有成，阴根阳也，成者谓之变，脱其本根，易其故体，生者谓之化，融液所畜畅茂，其绪夫生者，阳也，生不自生，而含于成物之生也，阳含阴中，阳虽总生，而实以阴化为质，本于所成者，阴耳成者，阴也，成不自成而达之，自于生物之成也，阴代阳体，阴虽总成，而实以阳变，立命本于所生者阳耳，故冬至之后，生意皆含夏至之后，生色皆达，含者化之机，达者变之渐，阴阳互为其根，求其所以然，微妙而难悉也，一化一变理不尽，显物自相形，机缄所存，非审察参详，则天地生物之功，莫之有知矣，〇含生者，先天也，以后天为之体，达生者，后天也，以先天为之神养生，家欲求先天之气，当思化里一变，非化不能变，非变则化者终于化矣。推之事理亦然，凡事之立其始甚，几微充广必盛，大盛必衰，衰必敝敝则变，不变则毁，毁则熄，此知道者之所深忧乎？图善变而不毁者，其诸取法于农。
故圣人推日星定四时分节候而示民以则
阴阳列于四时早晚，见于节候岁，气系于日星，期三百有六旬有六日也，日穷于次月离于纪，星回于天，此一岁之终也，日行速而月迟，故有余日，而以闰月收之，天行健，而日月不能及，故有岁差，而以六十年约之，一岁之中，春而夏夏而秋秋而冬，四时顺布也，四时有八节，立春，春分立夏，夏至，立秋，秋分立冬，冬至也冬至以后阳渐长，立春阳之出也，春分阳气之中也，立夏，得阳三之二，至夏至而极矣，夏至以后阴渐长，立秋阴之出也，秋分阴气之中也，立冬得阴三之二，至冬至而极矣，尧命羲和日中，星鸟，以殷仲春，日永星火，以正仲夏，宵中星虚，以殷仲秋日短星昴，以正仲冬，不详其余者，以一中一极前后测之耳，冬至一阳生，主生，主长夏至一阴生，主杀主成，故曰：生者阳也，成者阴也，含虽未见其生，达虽未见其杀而几已在矣，易曰：知几其神乎？神者造化之良能，妙万物而为言者也。得之可以把握，阴阳主张造化而无难与焉。〇发其生者，与其晚也。宁早收其成者，与其早也，宁晚，此阳进而前阴，退而后之道也，故九为老阳，七为少阳，八为少阴，六为老阴也。
众知膏瘠不如原隰众知芜平不如浅深
肥饶为膏，砂瘦为瘠，高者为原，下者为隰，芜荒而不治者也。平成熟也，农家栽禾，启土九寸，为深三寸，为浅土之生物膏则茂，瘠则不茂，而人之相地成熟，则美荒废则不美，此皆易知，而莫不知也。至如地之高下有气脉所行而生气锺，其下者，有气脉所不锺，而假天阳以为生气者，故原之下，多土骨而隰之下，皆积泥启原，宜深启隰，宜浅深以接其生气浅以就其天阳，盖土骨如人身之经络而积泥，如人身之余肉耳，经络者，气血流行之，所余肉者，块然附赘之区也。
常治者，气必衰再易者，功必倍患，因无备，命在有滋，将衰而沃之，助其力也。欲倍而壮焉，收其全矣，沃莫妙于滋源，壮须求其固本。
此因土材而以人力辅相之衰者，上力衰也，倍者所获，倍也，患言水暵虫伤之类，沟堰陂洫，桔槔蓑笠润燥，以时济及浚筑制造，为之预者，则有备而无患矣。命言生发收藏之，元所滋之事有二，以人力者灌溉，锄耘涂荡也，以物力者，泥粪灰<米，凡>稿卉也，禾苗资土以生土，力乏则衰沃之，所以助土力之乏，易田并两岁之力，不壮则不能兼收所生以致倍，然沃助其衰壮，求其倍势也，犹有不待其衰，未禾而先沃之，白块之间者，此素问所谓滋化源之意耳。滋其衰者过滋，或至于不能胜而病矣，滋源则无是也；固本者，要令其根深入土中，法在禾苗，初旺之时，断去浮面，丝根略燥，根下土皮，俾顶根直生向下，则根深而气壮，可以任其土力之发生，实颖实粟矣。
亢而过泄者水夺
此谓独阳不长者，济之以阴也，何为亢？如既获之后，犁土在田，冬春二时，皆无雨雪，太阳燥烈，破块之间，尽为枯体，阴不外周，阳不内畜，气之过泄矣，水夺者，以水夺之也，夺其过泄之阳，籍其润泽之液，包含融结，以成发生之功，盖天一生水，水为阴气之微，遇火俱化，化则合并为用，不惟不为害，而反为利焉，故君子贵不骄富不侈，贤智不先人处，崇高而忧，履盛满而戒不待以水夺之，而自能不至于亢也。
敛而固结者火攻
此谓独阴不生者，济之以阳也，何为敛失于锄，垦芜蘪蔽，其天阳污浊淫，其肤理阴冱，久而不开，生意塞而不达，气之固结矣，火攻者，以火攻之也。攻其固给之，阴假其焚燎之力，疏导蒸腾，以宣发育之气，盖地二生火，火为阳气之微，遇水俱变，变则转易，死气以为生，亦不害矣。水云夺者，必久浸而后可夺，火云攻者，必猛烈而后可攻，然夺之欲其过，泄于外者，返而攻之，欲其固结于内者，去也，阴阳善恶，其用舍去留之分，有不可诬者如此。
镃<金基>寸隙不立一毛郁蒸所至并锺五贼
此又揭工力，时气所害，为甚者言也。镃<金基，>寸隙，垦之不遍也，虽所余径寸，他日禾根适当之，则诘屈不入，叶虽丛生，亦必以渐消尽，而至于濯濯，然今俗云，缩科是已，故犁锄者必使翻抄数过，田无不耕之土，则土无不毛之病，五贼食禾之虫也，热气积于土块之间，暴得雨水，酝酿蒸湿，未得信宿，则其气不去，禾根受之，遂生蟊，烈日之下，忽生细雨，灌入叶底，<八田，>注节干，或当昼汲，太阳之气，得水激射，热与湿相蒸，遂生蠈朝露，浥日蒙雨，日中点缀叶间，单则化气合则化形，遂生螣热，踵根下湿，行于稿，夹日与雨外薄其肤，遂生螟，岁交热化，不雨不旸，昼晦夜暍，而风气不行，遂生<世，虫>五贼不去，则嘉禾不兴，故灌田者，先须以水遍过，收其热气，旋即去之，然后易以新水，栽禾无害，不过一遍，易去者，虽久浸不免，日中雨露，或以长牵，或以疎齿披拂，勿令凝着，则虫不生；近者田家，治虫之法，多以石灰桐油布于叶上，亦可杀也。
知天之时识地之宜昧其苞命亦无以善其后
此承上以起下也苞命见下
故祖气不足，母胎有亏，其踵不踵，胎气不完，其胎不胎，虽成必败，盖亲下之本既久，去地而伤母之体，岂能全天哉！
祖气主谷子之在秸者言也。母胎，主谷子之脱秸者言也。祖气不足，谓未及冬至，而先刈者，其一成之气既未充足，以之为种，母胎有亏矣。草木之生，其命在土生，成化变不离土气，踵踵相接，生生无已焉，若脱土久气不连属生之，虽具于胎，成之则不全，其数或半途而剥，或成穗而秕，故收种者，当于冬至之后，熟治高土，散布其上，覆以疎草，障蔽鸟雀，壅以盫灰，滋润燥枯，至清明时沃之，使芽除草，濩粪频助其长，此第一义也，其次草裹，美穗县之风檐，季春之始置诸深注，勿令近泥半月，气足布地而芽，此虽不伤已落第二义矣，但世俗浸种，尽沉夜晾，盫酿郁蒸，逼之使速，胎中受病，拔不可去，长芽嫩脆，抛撒下田，跌蹼拆损，种种不免，迷而不悟，不知何见耳。
夫善本者斯图，末虑终者，贵谋始，推陈而致，新气以交并积盛，脱胎而洗髓，精以剥换化生。
上言：天时土性人力谷种备矣，此下言治禾也，种得水始芽，芽得土，始苗移苗，置之别土，二土之气交并于一苗生气积盛矣，然其始不脱则陈腐之体犹存，体不洗则浊，淫之气终在欲其种而壮壮而盛，盛而不衰也，得乎？故天地之间，气之积盛者，力在交并，精之化生者，功在剥换，不然，同类而异形，一本而殊末，果何故哉？此在交并与剥换者，得不得之差耳。
达顺则豊覆逆，乃稿纵横成列，纪律不违，密<辶瓜葛>为俦，尺寸如范。
栽苗者当如是也，先以一指搪泥，然后以二指嵌苗置其中，则苗根顺而不逆纵横之列，整则易于耘荡，疎密各因其地之肥瘠为俦，疎者每亩约七千二百科，密则数踰于万，地肥而密所收倍于疎者矣。
但害生于蒗莠法，谨于芟耘，与其滋蔓而难图，孰若先务于决去，故上农者治未萌，其次治已萌矣，已萌不治农，其农何。
蒗莠恶草之害苗者，芟耘皆去草之事，蔓草之延生也，恣益甚也，蔓难图也，出左氏皆务决去而求必得之，亦古语引此以见恶不可纵，渐不可长之意，上农深于农理，勤于农事者也；未萌根株在土也，上农者，智力兼至，知蒗莠之害苗，不惟不容其延，蔓于根芽未萌之时，先有以治之矣。是以用力少而成功多，不使其害及于苗，所养至而所，以生全者，大也，已萌而治之，其功次于是矣。已萌而不治者，必至于蔓而不可图，为农也，何以谓之农哉？叹而哀之之词，知道者可以深长思矣。
夫薙草之法，数与草齐，南稉北黍，天所生地所宜人，所赖以养者，种之良也，物之良者必贵，贵非贱等，良畏恶朋。
薙，治也，恶草之害苗者，不可胜数，而其为物也，尤易生焉。所治之法，不多则不可去，南稉以下原其当治之故，盖贵贱殊类，善恶不可同居同居，则善者必为恶者所害矣。天生五谷，所以养人，可贵之物也，贵者难成而易伤，贱者易起而难制于此，辨之不早，竢其潜滋，暗长而后治之，则其根株深固，枝叶畅茂，盘结而辅翼者，势盛于苗矣，虽有上农亦无如之何。
故农家者流，思其力不足以尽图之，备假诸物，其始也直木而耒，其次也，横木而耜，又其次徧木而齿，曲木末而铲凿，木首而锄，继之以掇，终之以涂，无不加以铁焉，以木直而铁坚也，攻之无遗类矣。
草之滋生无穷，而人之用力有限，不能不假于物，以为力胜之具耳，今之耒而耕者，有大耕小，耕开挄罨伦，大抵勤与惰之殊也，翻抄遍过之，说已见于前，其耙者亦多，不求细熟，平整粗块，臃泥凸则曝日，先燥洼则注水过深，是以一坵之间，禾之丰瘁顿异，且又妙在旋抄旋，耙旋耙旋莳，则燥湿和均，浑水澄泥，聚于根坎，有壅培之力也，移苗新土黄色转青，万用捣荡，捣荡，虽以去草实以固苗，盖田之浮泥，易行横根而下之实土，难入顶本，项本入土不深，横根布于泥面，则得土之生气不厚，枝叶虽繁，抽心不茂矣，捣欲断其泥，面横根，使其顶根入土深受积厚，多生之气，其后抽心始高，而结穗长硕也，铲锄皆削草器，掇以手拾去余草，涂以泥壅蔽，田皮既掇，则泄去多水，留少水在田，夹泥为涂涂时，以手捻去，禾心宿水，候田中有燥裂，即上水灌之，禾心宿水既去，燥时免其湿酿，渍入新水，又助润滋，清气矣，养苗至此，除草以尽物，不能再假，力不可再加，然意外之虞，尚不保其无也。
如是而犹有存者可不畏夫
此又申言蒗莠之难，去可畏之甚也？盖恶草贱而易生，有一根踵遗于地，忽不觉其蔓矣。
卫生固难，成功亦不易华，而欲实风雨不作，时将获矣，燥则多损，侵以成腐。
此言养之，系于人而成之，系于天也，稻花必在日色中，始放雨，久则闭其窍而不花风烈，则损其花而不实，二者皆粃谷之患也，及其成谷，将获土，太燥则米粒，干损水多而过没，则斑黑成腐，二者又皆毁成之病也，阴晴燥湿，是岂人力可致哉？农家至此，犹不得自尽，况以委之芜蘙，而求其不败也，可乎？
故可贵之物，不产，非时不安，非类欲其至足以遂斯民之天而农也，如之何不力！
此总结通篇旨意，盖谷不足则食不足，食不足，则民之所天，不遂物之可贵如此！苟非顺时调护，何以得之？农者当知其力矣。